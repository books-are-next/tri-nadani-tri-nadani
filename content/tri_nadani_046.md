---
title: ''
contentType: prose
---

<section>

Duchovní prostota, prostota duše — první verš básně připomíná 9. a 10. verš básně páté o Vzne­šené starobylosti. V originálu je shoda ještě těsnější. Pojem „duše všeho prosté“, „duše zbavené všech hranic“ — je tentýž trochu neurčitý pojem jakési „spirituální (_ling_) prostoty (_su_)“. V originálu je pojem prostoty etymologicky spojen s představou surové nebarvené látky; tedy nejen prostota, ale i oproštěnost, základ, podstata. — Verš 3 a 4 hovoří obraznými příklady o tom, jak je těžké zachytit a vyjádřit to, co je před našima očima, ale je unikavé, zázračné. — Druhá sloka rozvádí obrazy těch přírodních jevů, jež je tak obtížné zachytit a popsat v jejich nekonečné proměnlivosti. — Poslední sloka odkazuje k tomu, co je na věcech podstatné a stálé, co je v nich totožné s Cestou (Dao) a zároveň či právě proto rovněž totožné s každičkým zrnkem prachu. Popisovat věci ne jak se jeví, ale uchopit je v jejich hlubší podstatnosti a tím v jejich univerzalitě. — Sikong Tu je tu blízko tomu malířskému principu, který vtiskl Xie He (činný 500–535 n. l.) do svého zákoníku jako zákon první a podle kterého nejvyšší živou podobností je obraz, jenž postihne „rytmus dechu“ člověka, krajiny, stromu… O tom je ostatně první báseň následující sbírky o malířství v této knížce.

</section>
