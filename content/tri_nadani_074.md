---
title: "9\\.\_Transcendence"
contentType: poetry
---

<section>

Nosíme si v prsou svoje dávné předky  
stále činné   živé po celý ten čas  
Takže také duch náš díky jim se vzpíná  
Přirozenost duše   nespoutaná v nás

</section>

<section>

Sotva dohlédnouti na Nebeský palác  
Sídla Nesmrtelných strmí do výšin  
Uchovati je tam   svatosvatě prázdná  
nebude z nich nikdy průchodící síň

</section>

<section>

Samy zpodobní se potkávané věci  
prasymboly samy vyjeví svůj tvar  
Volné   jak ta myšlenka v tvé hlavě  
Temné   jako údol horotmoucích par

</section>


<section>

Umění je akt tvorby, jímž se člověk prolamuje ze své lidské omezenosti, otvírá se nekonečnu času i prostoru, vyhlíží ony tušené jiné světy. V tom je magická (božská) síla umění, jeho podivuhodné kouzlo. — Také Číňané měli svůj Eden, svá rajská území (9); v tomto případě jsou to „jeskyně dotýkající se nebe“; topos jeskyň je často spojen s říší vil, jež nejednou jsou i nadány magickými schopnostmi, ale i krásou, sexuální přitažlivostí a aktivitou. Bylo prý třicet šest takových nebeských jeskyň. — Rajskými ostrovy jsou zde ostrovy Penglai; k nim ještě autor řadí „jiné světy“ taoistického Světa uvnitř vázy. V tom druhém případě je opět zajímavé, jak se všude, kde jsou představy dotčeny taoistickým myšlením a taois­tickou inspirací, opakuje táž zvratná a vnitřní transcendence.

Ostrovy nesmrtelných Penglai jsou za-světem, taoistické Jiné světy jsou skryty uvnitř světa. — „Vydám se na daleké toulky / v samotě učit se cestě dlouhého života / Při západu slunce tři bájné hory vyhlížím v dálce / Oblačné vlny se valí prázdným prostorem nebe“ (Meng Haoran, 689–740 n. l.).

</section>
