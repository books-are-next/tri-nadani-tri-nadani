---
title: ''
contentType: prose
---

Báseň o tom nevyřčeném, či spíše nedopovězeném, patří k nejvýznamnějším, k nejoriginálnějším číslům sbírky. Je o poetickém principu, který se stal v čínské literatuře ale i v umění vůbec klíčovým. A prosadil se i mimo Čínu. Zůstává v poetice východních básníků a umělců dodnes. Sikong Tu zde jako první razí ono titulní sousloví jako estetickou kategorii, poetický princip, rétorickou figuru. To sousloví je fyziologickou metaforou: v originálu _hanxu_ znamená doslova „podržet sousto mezi rty“; do běžné řeči přešlo toto sousloví ve významu skrytého smyslu, nápovědi, implicitního významu, náznaku. V duchu tohoto principu měla být poezie, možná nejen poezie, sugestivní (1–2) a nonsubjektivní (3–4), nikoli vypovídající, ale ukazující, báseň ne jako výpověď, ale nápověd. Pro básníka v tom byl příkaz maximální výrazové zdrženlivosti, to za prvé, ale i návod k takovému básnickému pojmenování, v němž slova ne že něco jiného znamenají (metafora), ale něco jiného jsou (metonymie); tak „deset tisíc věcí v jednom nabrání“ (synekdocha).
