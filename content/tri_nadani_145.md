---
title: "20\\.\_Okrouhlá plnost"
contentType: poetry
---

<section>

Vlaštovka se vznáší — jak jí nezávidět?  
Mít tu lehkost ruka   roztancuje se  
Jak je krásný něžný nefrit na náramku  
Něžnost   jež na sobě nic už nesnese

</section>

<section>

Zlatým pásem kamélie spjaty  
Červený kruh máků obepíná lán  
Olověná bělost císařovým dámám  
„Kotel“ pro císaře chladně nablýskán

</section>

<section>

Někdo přehodí si brokátové roucho  
Květ omamnou vůní   dáví se a žhne  
Čirým bleskem zasažen však v hloubi  
ten kdo říká:   Ne! Ne! Nedozírné… Ne!

</section>


<section>

Člověk zažívá svým uměním cosi závratného, cosi, co se podobá zázraku. Zázračná byla nit, jež podržela ohromné závaží; zázračný byl kůň, který se zastavil nad propastí. Takovým zázrakem je i umění štětce, který dosáhne té ideální krajiny, do níž ještě nikdo předtím nevstoupil, kterou nikdo předtím neuviděl. Je to podivuhodné, a přece to má v sobě nějaký vyšší řád a zákon. To je to nezměrné tajemství umění, to je to nezměrné umění kaligrafie. Vyšší než nejvyšší hory. Za příklad jsou tu hory Heng a Song. Hory Heng jsou hory v jihozápadní provincii Hunan, jedny z Pěti posvátných vrcholů staré Číny. Hory Song v provincii Henan jsou nejvyšší ze všech Pěti posvátných vrcholů staré Číny.

</section>
