---
title: "19\\.\_Mocné vytasení"
contentType: poetry
---

<section>

_Tasit meče   zprudka napnout luky  
kaligrafovi to k smíchu je  
Dej svobodu štětci   obšťastní tvou mysl  
Obraz žádný recept nepotřebuje_

</section>

<section>

_Tělo je dost silné splnit účel  
duch sám úžas   kámen každá kost  
S úsměvem si jen tak přicházeti  
Jenom si tak pískat pro radost_

</section>

<section>

_Odmítnouti Velké   jistě těžké  
leč i nepatrné někdy podstatné  
Na bradě tři malované chlupy  
Pei Kai rozesmál se do nového dne_

</section>


<section>

Jde o čistotu dosahovanou zkratkou, nejstruč­nějším zhuštěním, úsporností malířského výrazu. Hned v úvodu však autor varuje před mechanickým, aritmetickým chápáním té zkratky. Bohatství není totéž co množství, bohatství není přímo úměrné početní mnohosti; tak jako prostota a stručnost nejsou důsledkem ubrání, nejsou přímo úměrné malému množství. (1–2) — Naopak, paradoxně ta pravá stručnost (viz titul básně) je výsledkem kondenzace, třeba na počátku čehosi velmi košatého, velmi početného. (5) — A pravá čistota (viz titul) je spíše očištění nežli záliba v zmenšení, v jednoduché redukci. (6) Malba, jakkoli obsahově bohatá, nesmí být mnohomluvná. „Dokáže-li člověk jedinou čárou ve zkratce uchopit celek, jeho myšlenka je tím vyslovena jasně a štětec prokáže své umění.“ (_Malířské_ _rozpravy_ _mnicha_ _Okurky_). V jediné čáře je už všechno. V jediném silném tahu štětce je víc než v přívalu slov. Jediný tah, jediný úder štětce plný živé energie, plný významu, je výmluvnější než cokoli jiného. V čáře je smysl malby. Kult tušové čáry se projevuje i zde: „Můj štětec však sází na jediný tah (rozuměj: tah štětce, tušová čára).“ (8) Je dobře vědět, že u téhož slova _hua_ význam čáry předcházel významu malba; takže malířství je vlastně: čárování. Je dobré vědět, že tušová čára je čára, jejíž barevné, rytmické, světelné hodnoty jsou zcela jiné než hodnoty kresebné čáry evropské, jež tyto hodnoty většinou postrádá. Odtud i její zcela jiné privilegované postavení: „Tak se tedy s rozpadem oné původní prostoty ustavilo pravidlo jediné čáry a ustavením pravidla jedné čáry se staly všechny věci zřejmými.“ (Znovu citát z _Malířských_ _rozprav_ _mnicha_ _Okurky_.) — Závěrečná metafora: Pták co nezpívá (12), stejně jako citera beze strun (srovnej sbírku o básnictví č. 6, sbírku o kaligrafii č. 11), odmlka, zámlka v básni (srovnej sbírku o básnictví č. 11) — to je ten ideál nejstručnější čistoty, lyrický princip této poezie mlčení (nahlédni do _Knihy_ _mlčení_ 1971, 1994).

</section>
