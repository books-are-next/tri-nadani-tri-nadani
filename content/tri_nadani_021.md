---
title: "7\\.\_Ryzost"
contentType: poetry
---

<section>

Jako tane z rudy nitkou zlato  
jak v olovu stříbro blyskotně se hne  
v tiché tavbě srdce rozsvěcí se  
bludičkový kámen řeky temnotné

</section>

<section>

Prázdná tůň až ke dnu zalévá se jarem  
duše v starožitném zrcadle se skví  
Prostota   co po zem čirosti je plná  
tmou se k pravé cestě s lunou navrací

</section>

<section>

Dál se hledí k hvězdám   zpívá o těch  
co si osamění sami vybrali  
Prchající voda — život této chvíle  
Čiročirá luna — život bývalý

</section>


<section>

Úvodní paralela zdůrazňuje jednu z nejvýznamnějších dvojic: duše _shen_ je fluidní, transparentní, pronikavá, magická, imaginativní; dech _qi_ je energie, je látka, je ten hmotný aspekt světa a zdroj smyslového života. Proto duše volná putuje prostorem (1), zatímco dech obemyká zem a svět (2). — Soutěsky Wu (3) byly pověstné svou divokostí, nebezpečími číhajícími na ty, kdo se odvážili do nich spustit. — Čistota, prostota je zárukou niternosti. Prostota s čirou čistotou byla spojena už v předchozí básni; niternost byla exponována hned v básni první. — Koloběh síly (7) v originálu připomíná první hexagram _Knihy_ _proměn_: Tvoření (_Qian_). Tak jako „trvání moci“ (8) připomíná rovněž první báseň sbírky. — Proměnami ducha (10) myslí autor na ony tajemné tvořivé síly, jimiž se svět počal a jimiž se děje. Místo stvoření měli Číňané pojem „proměny“, svět neměl počátek a nemá konce, co se nám v našem omezeném horizontu bytí i existence jeví jako počátek, to je jen změna, změna stavu, jenž byl ostatně také jen výsledkem jiné změny, a proto ten počátek před počátkem, a počátek toho, co bylo před tím počátkem, tento regressus ad infinitum Mistra Zhuanga.

</section>
