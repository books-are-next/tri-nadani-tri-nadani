---
title: ''
contentType: prose
---

<section>

V poslední básni se autor obrací k podstatě. Veškerý oslnivý půvab jakkoli okouzlující, jakkoli vábivý není ničím v srovnání s hodnotou oné jemné, sotva znatelné krásy vnitřní, té vnitřní krásy, která se někdy může skrývat pod vnější tváří, jež nemusí právě vynikat líbivostí. (5–8) — Poslední sloka je o té podstatné klasické velké kráse, jež je konec konců tím nejpodstatnějším. Autor se hlásí ke klasickému odkazu jako k tomu, co je nám souzeno milovat tak, jako milujeme své dobré děti. V posledním verši je odkaz k nejstaršímu ideálu ideje poetické, totiž ke _Knize_ _písní_. _Co_ je zde přeloženo jako „velikost a krása“, to má v originálu podobu _Da_ (Velkost) a _Ya_ (Klasická krása, elegance). Tato slova lze brát spojitě — ve významu Velká krása —, ale také jako název jednoho z hlavních oddílů _Knihy_ _písní_. Tak či onak je v posledním verši vysloveno odmítnutí postoje zlehčujícího klasický „antický“ odkaz starověké Číny. To, že se toto odmítnutí dostává z autorovy vůle do pointy celé básně a vlastně i celé sbírky o poetice malířství, svědčí o tom, že bylo zřejmě aktuální tímto způsobem se ke klasickému odkazu vyslovit. Vztah ke klasickému odkazu zřejmě nebyl již v té době samozřejmý.

</section>
