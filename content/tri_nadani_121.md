---
title: "8\\.\_Rázné vytasení"
contentType: poetry
---

<section>

Jednolitý duch podoben vodě  
s nosorožím rohem ostrým do krve  
Peng se křídlobitím dere k Mléčné dráze  
Kohout s polednem až skřeká poprvé

</section>

<section>

Lehký vzmach   a jak když scvaknou nůžky  
Křehkost po kaštanu smutně zavoní  
Zde skořápka liči   Zde lotosů víčka  
Bambusem ti přítel   Žena slivoní

</section>

<section>

Nebezpečný útes hotoví se k pádu  
Vlaštovka se střemhlav snáší na svou stráň  
Ledovaté vlny dcery Nesmrtelných  
Svět veškeren — skvoucí čirý porculán

</section>


<section>

Akt psaní, událost kaligrafie, je umění vážné, nikoli nezávazná hra a libovůle; tak jako se darmo nenapíná tětiva. Akt psaní, událost kaligrafie má svá pravidla, jako má svá přesná pravidla hudba, a dobrý hudebník jich dbá (1–2). — Čistá kaligrafie je obřad (4). — Du Kang byl bájný vinař a jeho jméno se stalo posléze synonymem dobrého vína a dobrého alkoholu vůbec (5). — Zhou Yafu, hanský vojevůdce z 2. pol. 2. stol. př. n. l., rozbil velké ležení na příkaz hanského císaře Wena v dnešní severočínské provincii u města Xianyangu. (Obecně: Něžné jívy jsou znakem západu; rozednívá se ve stromech fusang, stmívá se v něžných jívách.) Od dob té vojenské legendy bylo ležení v Něžných jívách symbolem příkladného vojenského tábora. — Tesař má neustále v očích kružidlo i úhelník, jen tak může dodržet míru, kterou si předsevzal. Tesař je častý symbol umělce v čínských textech, zase od _Mistra_ _Zhuanga_ (11). — Osm pravidel kaligrafie, to je osm typů štětcové čáry, štětcového úderu, jimiž se vyčerpává čárová morfologie čínského znaku-ideogramu (12).

</section>
