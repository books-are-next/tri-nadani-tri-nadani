---
title: "17\\.\_Proměnlivost"
contentType: poetry
---

<section>

_Ledňáčková zeleň šplhá kozí stezkou  
na veliký Taihang skrytý v oblacích  
Nefritem se řine tajuplná mlha  
Z luk se vůně květin líně potácí_

</section>

<section>

_Porozumět času   to je naše síla  
Tón tibetských píšťal duje z povzdálí  
Tiše odcházejí   tiše vracejí se  
Ztajené   ač neznat že se skrývaly_

</section>

<section>

_Vítr z bájných Pengů mávajících křídly  
Vír se divým kruhem v řece roztáčí  
Dao není nástroj vhodný k užívání  
Toť i kruh   I čtverec   Vždycky jinačí_

</section>


<section>

Tato báseň rozkrývá jako antitezi ty zjevné a ty skryté vrstvy skutečnosti, mezi nimiž se pohybuje básník. Básník má rovná slova pro to, co je zjevné, co má před očima, ale vždy zůstává bdělý k tomu, co se skrývá, k tomu unikavému. To je smysl první sloky. — Druhá sloka připojuje prastarou legendu o porozumění a o sdílení. Byl drvoštěp a byl „básník“. Básník hrál na jednom břehu na citeru a na druhém břehu drvoštěp poslouchal. Jeden hrál, druhý poslouchal a pokaždé uhodl, o čem to básník svou hrou, tóny své citery vypráví; ať to bylo o horách, ať to bylo o řekách, o čemkoli ten první hrál, ten druhý tomu rozuměl a sdílel jeho radost i jeho smutek, co měl na srdci. A pak se stalo, že drvoštěp-posluchač nepřišel, protože zemřel; a básník-hráč rozbil loutnu, když se to dozvěděl, protože ztratil toho, kdo „rozuměl tónům“ (_zhi yin_). — Je nadání hrát a je nadání poslouchat, je nadání básníků a je nadání čtenářů, to je poslání tohoto starého hermeneutického příběhu. A od té doby byli pro Číňany kritiky „ti, kdo rozumějí tónům“. A taky se tak říkalo dobrým přátelům. Divná zem, tahle stará Čína!

</section>
