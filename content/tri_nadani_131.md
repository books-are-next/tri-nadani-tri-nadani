---
title: "13\\.\_Řemeslná jemnost"
contentType: poetry
---

<section>

_Ani šev na bledém šatu nebe  
sivý brokát oblak voní k zemdlení  
Řemeslo a síla   věční nepřátelé  
Tu je pravý základ všeho umění_

</section>

<section>

_Dosáhnouti srdcem   Odpovědět rukou  
Přirozenost sama měří hodnotu  
Natažená šňůra umí zjednat rovnost  
Zato meč umírá touhou po hrotu_

</section>

<section>

_Vánek zlehka opřen o stín hortensií  
Nad ibiškem luna spadlá do keře  
Jako kov se tratí   taje v horké výhni —  
Velký duch se toulá v čisté nádheře_

</section>


<section>

Autor vnímá ten věčný spor tradice a jedinečného díla, jeho stvoření, jako spor zdánlivý. Bude tomu tak vždy. Vždy budeme kopírovat staré mistry, abychom udržovali cestu, po níž jsme došli až sem. A vždy znovu ustrneme v úžasu nad tím novým stvořením, jehož jsme svědky v té chvíli díla. V tom stvoření díla je tolik změn; je to jako v přírodě, věčně stejné koloběhem času a rytmem dob, a přece v každém okamžiku se cosi střemhlav děje, vše je v neustálém pohybu, nevypočitatelném, neopakovatelném. V přírodě (podle taoistů) všechno bytí se rodí z nebytí; tak také na papír z ničeho nic kanou krásné husté kapky tušových znaků, svobodná ruka vede štětec prázdným prostorem, čistým jak sníh, jak led, jak jasný duch. — „Říká se, že polostín je dítětem stínu a stín je dítětem věcí a věci jsou dítětem stvořitele. Chci se však zeptat, zda je nějaký stvořitel nebo není? A není-li, jak může cokoli stvořit? A když je, pak je ovšem jen jednou z věcí, a jak může jedna z věcí rodit všechny věci? Z toho plyne, že není stvořitele. Všechno a všichni se rodí samo sebou a nic není rozeno jinými věcmi. To je ta přirozená Cesta všehomíru.“ (Guo Xiangův komentář k _Mistru_ _Zhuangovi_, 3. stol. n. l.).

</section>
