---
title: "17\\.\_Tajemná hlubina"
contentType: poetry
---

<section>

_Žádná hora není jen ta výše  
tajemství kdes v hloubce skryto je  
Není žádný les   jen samá houšťka  
Síla v urostlosti   V bytí vestoje_

</section>

<section>

_Neoslyšíš žádnou z krajin  
nedáš   aby z věcí vytratil se řád  
Podobnosti nedovol mít navrch  
A nepovol štětci v gestu umdlévat_

</section>

<section>

_Dýchej   co ti nejhlouběji libo  
A pokory plný konej vzápětí  
Máš-li však i dosud příliš malý odstup  
dál se toulej   Obzor zrozvírá se ti_

</section>


<section>

Báseň o čistotě připomíná sedmou báseň z předchozí sbírky o básnictví. Kategorie čistoty se Číňanům promítá do obrazů podzimu, protože tato čistota je vlastně očištění, oproštění, vyprázdnění, dálka a odloučení: „Veliké stromy se zmítají / a střásají své listí. / Ve staré zahradě je podzim.“ (Lu You, 1125–1209 n. l.) — Čistá je melancholie: „Pod lehkou mlhou plynula řeka / dopolou skrytá zdmi ozdobenými malbami / Plátky květů kroužily jak je napadlo / lehounké jako mé sny / Nitky deště míjely bez tvaru / útlé jako má melancholie / Malátně zavěsil jsem vzácnou záclonu / na stříbrný háček.“ (Qin Guan, 1049–1101 n. l.) — Čistá je nenaplněná touha: „Protivné křiky čápů těžkopádně / padají z nebes ledových / A já, blíž okna, v temném tónu / osamělého pavilonu / jsem sama, pálím voňavky a sním. Sama.“ (Zhu Shuzhen, 12. stol.) — Každá barva navíc je zločin, je hanebnost (12): „Patero barev oslepí člověka…“ (Laozi).

</section>
