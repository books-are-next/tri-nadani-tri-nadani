---
title: ''
contentType: prose
---

<section>

Veliký kaligraf připadá autorovi jako vojevůdce, jako veliký stratég svádějící bitvy, aniž přitom opustil svůj skromný stan. Poetika tvorby a strategie boje jsou si v mnohém ohledu blízké. V pozadí té první sloky je Mistr Sun, _O_ _válečném_ _umění_. (Českému čtenáři nemusí být ta shoda myšlení válečného a myšlení básnického tak cizí, četl-li nejen Mistra Suna, ale taky Jiřího Koláře, jeho _Mistra_ _Suna_ _O_ _básnickém_ _umění._) — Síla ducha je nevyčerpatelná a roste s věkem, což věděl Konfucius a po něm druzí. — Jediným vzmachem, jediným úderem štětce postaví kaligraf do uctivého pozoru celé zástupy urozenců; pokorný učeň štětce se stává velikým rádcem v paláci či vojevůdcem v poli. V tom je pravá moc a pravá urozenost toho, kdo ovládl umění štětce a skrze toto umění dosáhl pravé síly ducha.

</section>
