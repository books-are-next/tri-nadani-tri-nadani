---
title: ''
contentType: prose
---

V tradici čínského malířství (a kaligrafie se k němu přimyká) je výraz _gong_ — práce, dílo, řemeslo, významově ambivalentní. Označuje se jím ten typ umělecký nebo umělecký žánr, který dbá na detailní, přesnou, někdy až minuciózní práci štětcem i na koloristický efekt práce s barvou. V teorii literátské malby stál tento výraz sice v různých spojeních, ale vždy v jednoznačné opozici proti kategorii _xie yi_ (doslova: „psát ideje“). Je zajímavé, že v předchozí sbírce básní o malířství jsou tyto kategorie připomenuty jen jistým echem v č. 11 a 21. Ostatně i kaligraf — jak můžeme vyčíst z druhé a třetí sloky této básně — se rád vzdává jistoty měřítek (7) i přesnosti hrotů (8). — A je zřejmé už z první sloky (3), že i pro kaligrafa je jistý latentní střet „řemesla“ s pravou silou uměleckého výrazu vložen do samých základů tvorby (4). — Tak jako byli Číňané vždy nedůvěřiví k možnostem jazyka, tak byli skeptičtí i k čáře a barvě, jakmile chtěly být příliš doslovné, příliš přesné, příliš podobné.
