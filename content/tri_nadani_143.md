---
title: "19\\.\_Útlá křehkost"
contentType: poetry
---

<section>

_Stará sněžní husa ráda postává si  
sám divoký jeřáb v nebi bez hranic  
Duch je čirý — tíhu mají kosti  
Chuť je velejemná   Zvuky jako nic_

</section>

<section>

_I tam nejvýš na výsostech horstva  
jasno u vrcholků   tma je ve stržích  
Připomíná ti to křehkost čínských aster  
Na nefritu prachem usedavý sníh_

</section>

<section>

_Vzduch je plný veršů Jiao a Dao  
Po úsluhách kluzkých duše netouží  
Dá se o větru říct   že se bojí síly?  
Nařknout mladý bambus z tlustých odnoží?_

</section>


<section>

Způsob letu vlaštovky, ten nevypočitatelné lehký, nervně krouživý, vzrušený pohyb napříč prostorem je často brán v čínských poetikách za příměr pohybu kaligrafovy ruky. — „Kotel“ (Hao) je staré jméno místa, kde zakladatel zhouské dynastie král Wu (1122–1116 př. n. l.) založil sídelní město, jež je tu vzorem chladné krásy. — Svět přírody i svět člověka se obléká i svléká stejně, i příroda má svůj šat, i člověk má vůni niternou. Toto vnitřní je nevýslovné. To věděl Buddha. To věděl Starý mistr. A ovšem Mistr Zhuang. Byl to on, kdo promluvil o řeči: „Řeč není pouhé vanutí větru. Řeč obsahuje slova. Není-li však to, co chceme říci, samo dost určité a jisté, jsou to skutečně slova? Nebo dosud nemáme slov? Máme za to, že se naše řeč liší od štěbetání mladých ptáčat. Je to však takový rozdíl? Jak to, že je Dao tak temné, že vzniká pochyba o pravém a falešném; jak to, že je řeč tak temná, že vzniká pochyba o správném a nesprávném? Jak může Dao někam vést, někam směřovat, a přitom neexistovat, jak může řeč existovat, a přitom nemoci nic? Skrytost Cesty spočívá v její nepatrnosti, temnota řeči spočívá v její okázalosti.“ (_Mistr_ _Zhuang_).

</section>
