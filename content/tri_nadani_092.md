---
title: "18\\.\_Jasná čistota"
contentType: poetry
---

<section>

Lotosové květy   To je podzim  
Prázdný pavilonek s proudem pod hlavou  
Purpurové květy svítí   svítí  
Smaragdové vody teskní dálavou

</section>

<section>

Krasavice   šaty rozsvícené  
v malované loďce veslo sevřela  
Zrak ji doprovází   Uchváceno srdce  
Duch zůstává v skrytu   Bez těla

</section>

<section>

Čistota se snoubí s hrozny květů  
proud vody se bije s jasem po nebe  
Kdo přidává červeň   kdo přidává bílou  
nejinak než   hanbu svolá na sebe

</section>


<section>

Ačkoli je celá sbírka o malířství, autor nejednou mluví o kaligrafovi jako o subjektu svého uvažování. Ve vrcholné době čínské tušové malby bylo skutečně propojení malby a kaligrafie, obrazu a písma, malíře a kaligrafa (a ovšem i básníka) natolik silné, že bylo samozřejmostí hovořit o nich jedním dechem. Zvažuji-li, proč asi právě na tomto místě (2) píše autor o kaligrafovi místo o malíři (v originálu by byla obě slova snadno zaměnitelná, žádný formální důvod k záměně nevidím), pak mne nenapadá nic jiného, než že posun od malíře ke kaligrafovi vyvolal následující verš, ve kterém se hovoří o svobodném štětci. A malířův štětec byl v podstatě původně štětec kaligrafův! — Pei Kai, hodnostář jinského císaře Wu (265–290 n. l.), proslul jako jinoch svou až dívčí krásou, ale ovšem i znalostí _Starého_ _mistra_ a _Knihy_ _proměn_.

</section>
