---
title: "3\\.\_Vznešená starobylost"
contentType: poetry
---

<section>

_Ač tak blízko   nedosáhneš na ni  
Čím víc chceš ji   tím spíš pomíjí  
Cítíš ji   Je tady   Máš jí plné oči  
plné ruce   A už ztrácíš ji_

</section>

<section>

_Sejmuto co zbylo na Kamenných bubnech  
Přeloženo z Buddhy písmo svatých knih  
A na hory země   na vše strany světa  
z dávnověků padá nekonečný sníh_

</section>

<section>

_Těm   co tenkrát žili za bájného Fu Xi  
dnes je odepřeno přijít na jméno  
Možná oni znali smysl toho všeho  
Vyjeví však někdo   co tu smlčeno?_

</section>


<section>

Rytmické střídání tematických paralel a opozit v námětových souřadnicích této sbírky básní přivádí autora k čtvrtému tématu: Blankyt a vláha. Metaforický titul tvoří yin-yangovou dvojici, reprezentovanou blankytem Nebe a vláhou Země, atributy jara, atributy rašení a zrání. — Stopy a znamení (9) mají v malířských poetikách zvláštní význam. Stopy jsou stopy tuše, i čára je stopa. Tušová čára ovšem není linka, čára tu má svůj průběh, svůj vnitřní život s jeho hloubkou, rytmem, barvou a světlostí (tak jako tón v čínské témbrové hudební estetice není stavebním prvkem melodie, ale má svou vlastní hodnotu). Znamení to je i jinak, je to obraz, který se nechce podobat, ale značit, nechce být podobou, nýbrž znakem. V originálu je slovo „znamení“ totožné se znameními _Knihy_ _proměn_, to jest trigramy a hexagramy, známými kombinacemi yinových (přerušených, zlomených) a yangových (plných, nepřerušených) čar.

</section>
