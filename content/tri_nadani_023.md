---
title: "8\\.\_Mocná síla"
contentType: poetry
---

<section>

Prostorem se toulá básníkova duše  
Bludný dech jak duha korunuje zem  
Soutěskami srázů v horách Wu se ženou  
putující mračna jedno po druhém

</section>

<section>

Upíjí-li pravdu   básník sílu sbírá  
Živen čistotností   nitro ochrání  
První nazývá se koloběhem Síly  
Druhé nazýváno Mocí trvání

</section>

<section>

Tak tu stojí   Básník Nebe Země  
s proměnami ducha   co ho nosí svět  
Které básníkovi cílem naplnění  
V jejichž voze letí do konce svých let

</section>


<section>

Devátá báseň je o vlastnosti básnické v podstatě záporné, ne-li záporné, tedy hodnotově dvojznačné, snad varovné. Krása je šálivá, vnější krása, jakkoli vyhovuje naší přirozené potřebě libosti, „hyne s prvním suchem“ (3), zatímco to, co je křehké, co je útlé, jako by dřímalo v smaragdově zeleném stínu, to zůstává, je stálé, přetrvávaje v hlubinách (4). — Niternému duchu je protivná blýskavá, oslepující barevnost; blýskavé zlato je tu odmrštěno (2), aby se v devátém verši vrátilo jako ten vzácný kov, v němž čisté víno chutná nejlépe. Ostatně celá báseň ve své obraznosti balancuje po hraně krásy niterné a krásy vnější. Ta hrana není čára, ale místo děje. Možná je to právě tato „hrana“, jež je tím místem, v němž se děje báseň. „Zrcadlo jezera jiskří, široké půl jitra / Zářivost nebe a stín oblaků / střídavě se v něm obrážejí / Ptám se jezera, odkud bere / takovou průsvitnost / jen z pramene přicházejí / živé vody“ (Zhu Xi, 12. stol. n. l.).

</section>
