---
title: "20\\.\_Úsporná čistota"
contentType: poetry
---

<section>

Bohatství se nedosáhne množstvím  
Málem ještě nestvrzena prostota  
To jsou slova   s kterými co ráno  
jak by procitalo světlo života

</section>

<section>

Chceš-li stručnost — začni početností  
čistotu chceš — nebaž po drobkách  
Lidé mají sklony plýtvat slovy  
Můj štětec však sází na jediný tah

</section>

<section>

Podobenství skvělá v jednom nepatrném  
V prchavosti vnějšku   v tom cos odplývá  
Kdo tak jednal?   Kdo že se tak chová?  
Pták co odmlčel se   Pták co nezpívá

</section>


<section>

Hanský dvořan Shi Jian byl činný v druhé polovině 2. stol. př. n. l. Syn mocného politika z období budování nového hanského impéria. Spolu se svými bratry se stal vzorem synovské piety, základní konfuciánské ctnosti. V jednom ze svých slavných podání trůnu se dopustil čtyřnásobné opakované chyby v psaní jinak zcela běžného znaku pro slovo „kůň“. Přičinliví literáti to považovali za projev jakési nové originality, a tak, opičíce se po něm ve všem, opakovali po něm i tyto chyby. V pozadí této historické anekdoty je kritika hanských literátů posedlých každou sebetriviálnější originalitou (1). — Povrchní vědění je často předmětem posměchu v čínských poetikách. Jediné slovo v poezii, jediná čára v malířství (a ovšem i v kaligrafii) platila víc než tisícero svazků. Síla byla v detailu; detail — to je styl! (5–8) — Pojem „příbytku“ (12) je veledůležitý v estetickém myšlení starých Číňanů. Kniha _Duch_ _básnictví_ _řezaný_ _do_ _draků_ končí těmito verši: „Tak tu stojím vzpřímený neúhybně jako balvan v proudu řeky, okoušeje smysl literatury a básnictví, neboť je básnictví vskutku tím, co mou duši přenáší, neboť má v literatuře má duše útulek!“

</section>
