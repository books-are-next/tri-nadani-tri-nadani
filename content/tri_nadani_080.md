---
title: "12\\.\_Svlaženost"
contentType: poetry
---

<section>

_Libovolně nelze poroučet si  
vichr ani liják   ani hrombití  
A přec široširý azur všude kolem  
A přec je v tvé moci se ho zmocniti_

</section>

<section>

_Vyschne-li však inspirace   vrať se  
nenasytnost vláčí ducha k úpadu  
Nedopusť   se přesytiti tuší  
Dbej aby tvůj štětec věčně o hladu_

</section>

<section>

_Vůně vína schopná zahnat chandru  
Chuť   a půvab knihy probouzí náš cit  
Slast a radost z takovéhle chvíle  
nelze u nikoho ničím předplatit_

</section>


<section>

Výsadou i znakem opravdových básníků a malířů je, že jsou lhostejní k vnějším ozdobám i vnějším příkazům a poctám. Zříkají se vnějších okázalostí. Nedbalý šat a hlava neupravená, ledabylé chování byly od času filosofa Zhuanga vnějším znakem soustředění k vnitřnímu poslání. V pozadí celé básně se ozývá toto staré vyprávění: „Yuan, vládce země Song, chtěl namalovat nějaký obraz. Všichni přispěchali, vyslechli příkaz a zaujali svá místa a chystali si štětce a tuš, polovina se ještě tlačila venku. A najednou se přiloudal jakýsi opozdilec, vyposlechl si příkaz, a místo toho, aby se zařadil mezi ostatní, někam se stáhl. Vévoda poslal svého člověka, aby se po něm podíval, a ten ho našel sedět s rozepnutým šatem, s nohama rozhozenýma. A vládce pravil: ‚Ten to dokáže, to je pravý malíř!‘“ (_Mistr_ _Zhuang_, kap. 21).

</section>
