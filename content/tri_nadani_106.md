---
title: ''
contentType: prose
---

<section>

Autor sbírky básní o vlastnostech kaligrafických a o estetických kategoriích kaligrafického umění byl literát, znalec umění Yang Jingzeng. Přesná data neznáme, ale byl činný v prvních desetiletích 19. století. Na rozdíl od předchozích dvou autorů patřil k těm méně úspěšným příslušníkům literátské vrstvy, kteří nikdy neprošli ortodoxním sítem státních zkoušek, které rozhodovalo o kariéře. Přesto se stal členem kruhu vzdělanců a spisovatelů a umělců, ke kterému patřil i autor předchozí sbírky o malířství, Huang Yue, jen o něco mladším. — Yang Jingzeng byl autorem celé řady antologií a komentářů, v nichž zúročil svou znalost klasických textů literárních, filosofických, básnických. K nejznámějším patří _Komentovaná_ _antologie_ _básnických_ _textů_ _doby_ _staré_ _i_ _novější_ (Gujin shiwen fu za zhu) a _Komentář_ _ke_ _klasickým_ _knihám_ _a_ _knihám_ _historickým_ (Jing shi zhuan zhu). — Yang Jingzeng bezpochyby sám praktikoval kaligrafii. Toto umění bylo natolik rozšířené, bylo tak významnou součástí kultury vzdělanců a nepominutelnou částí jejich kulturního chování, že bylo nemyslitelné, aby kterýkoli z nich, vzdělanec, básník či literát, nebyl současně přinejmenším zručným kaligrafem. Yang Jingzeng ovšem vynikal jako sběratel, a tedy znalec. Ve své sbírce se prý mohl chlubit mistrovskými díly všech dob, počínaje kaligrafií geniálního zakladatele volné tušové kaligrafie, básníka a literáta 4. století n. l. Wang Xizhi, kterého ostatně ve svém teoretickém spisku nejednou připomíná. V Yangově sběratelství je zřejmě i klíč k jeho teoretické reflexi kaligrafie. Je to projev sběratele, nikoli originálního tvůrce, nýbrž znalce, kultivovaného inter­preta a obdivovatele starých mistrů, jejichž díla mohl obdivovat a ovšem i napodobovat ve svém kaligrafickém studiu. Jeho vlastní výtvory, plody nepřetržitého soužití s nejlepšími ukázkami tohoto umění, byly prý často přenášeny na stély. Z toho můžeme soudit, že byly vysoko ceněny mezi sběrateli a ovšem i vydavateli tehdy početných kaligrafických alb a katalogů. — Yang Jingzeng byl dítkem své doby, pozdní doby velké čínské kultury, polyhistor, polygraf, erudovaný kompilátor a kultivovaný eklektik. Podle svědectví ruského sinologa Alexejeva z let jeho pobytu v Číně 1906–1909 se na tehdejším pekingském knižním a uměleckém trhu prodávala knížka podepsaná Yangovým jménem. Knížka se jmenovala _Tři_ _vlastnosti_: _básnictví_, _malířství_ _a_ _kaligrafie_ (Shi hua shu san pin). Ze svědectví sice neplyne, že je obsah té knížky totožný s naším výběrem, ale je to pravděpodobné.

Název úvodní básně kaligrafické je obměnou úvodní básně malířské. Tam _Ozvěna_ _dechu_ (Qi yun), zde _Ozvěna_ _ducha_ (Shen yun). — Tak jako proměny přirozeného světa kolem nás se dějí bez vědomé příčiny, bez rozumného záměru, tak kaligrafův štětec v okamžiku tvorby se rozletí svobodně, jakoby nezávisle na rozmyslu, podoben v tom přirozené Cestě života, jež se zjevuje a mizí, aniž víme nevíme. — Světcova dlaň (8) je vžitý název pro druh kaktusovité rostliny. — Rumělka a zlato jsou atributy alchymistů, hledajících kámen mudrců, který usiluje změnit smrtelné v nesmrtelné (10). — Stvoření v závěrečném dvojverší je to kosmické stvoření a věčné proměny světa, jichž se kaligraf (tak jako básník anebo malíř) možná dokáže dotknout — ne je však v úplnosti napodobit — v jediném symbolickém znamení-znaku (12).

</section>
