---
title: "3\\.\_Pestrost a\_kyprost"
contentType: poetry
---

<section>

_Barevný skvoucí proud běžící řeky  
už kypré jaro větří z daleka  
V tajemném dolu hlubokého ticha  
vzácného občas potkáš člověka_

</section>

<section>

_Smaragdů broskví plné stromy  
Povětří   slunce hostem břehů vod  
Ve stinných jívách klikatí se cesta  
Těkavé žluvy   tichý doprovod_

</section>

<section>

_Nasedneš   Pluješ kam ti libo  
Bližší si   Pravdivější   neboť víš:  
co uchopil jsi   nevrací se zpátky  
a s tím co bylo   nové utvoříš_

</section>


<section>

Čtvrtá báseň je o samotě, o básníku samotáři. Sa­mota je cosi velkého, je v ní hlubina tvořivosti, je v ní schopnost návratu ke kořenům, intenzita vnímavosti. Téma samotáře je velké téma čínské poezie i čínského umění vůbec. V čínské samotě byla melancholie, ne však deprese, ne úzkost. Vlastně to nebyl únik, uzavření se, ale naopak: je to otevření, jen pootočené jiným směrem. Je to otevření se druhému světu, světu druhých přes dálku hladiny, přes horizont hor, po větru, po měsíci, v krajině noci, v krajině ozvěny pozapomenutých hlasů: „Prázdné jsou hory a nikdo na dohled / Jen kdesi v dálce ozvěna hlasů / Večerní slunce přes stíny borovic / zalilo světlem zelený mech.“ (Wang Wei) — Divoké husy jsou stěhovaví ptáci, poslové lásky, poslové přátelství, kteří nepřicházejí (5). „Chladný vítr čeří vody na konci obzoru / Co je nového příteli / Kdy přiletí divoké husy? Podzim už rozvodnil řeku i potoky…“ (Du Fu, 8. stol. n. l.) — Velká řeka (12) je to, co dělí, i to, co spojuje.

</section>
