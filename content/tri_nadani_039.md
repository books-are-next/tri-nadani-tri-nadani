---
title: "16\\.\_Jasná výjimečnost"
contentType: poetry
---

<section>

Nádherně se v dáli černá hejno sosen  
bystřina se pod ním točí v černou tůň  
Padlý sníh se třpytí na písčině  
Při protějším břehu spí rybářský člun

</section>

<section>

Sem tam člověk   jako nefrit vzácný  
Po špičkách se za ním kradu celé dny  
Jdu co chvíle   A co chvíle stojím  
Azur nad mou hlavou   prázdný   bezedný

</section>

<section>

Duše věčně místem starodávných divů  
čirých tak   že těžké jeden uchopit  
Jak poslední luně ukrást šerý přísvit  
Jako podzimku vzít první dech a třpyt

</section>


<section>

Celá tato báseň je o přizpůsobení se proměnám, záhybům času, záhybům situace; básník je vždy připraven, vždy vnímavý k okolnostem. Není trvalých návodů, není neměnných pravidel (11–12). — Pohoří Taihang (1–2) je velké skalnaté pohoří ve střední Číně v dnešní provincii Henan. Toto pohoří, jiným jménem Nefritová matka (Yumushan), bylo skutečně pověstné četnými visutými stezkami, vedoucími jinak neschůdnými, nebezpečnými, málo prostupnými srázy. Vodní obdobou takového neschůdného, nebezpečného území byly soutěsky Wu (srovnej osmou báseň). Známá je báseň o generaci staršího básníka Bo Juyiho (772–846) _Taishanská_ _cesta_ (Taishan lu), v níž básník přirovnává cesty lidského srdce k těmto zrádným, neprostupným končinám. — Tibetské píšťaly (6) jsou tu symbolem mocného proudění vzduchu s mohutnou ozvěnou prostřed hor. — Skutečná síla (5) záleží ne tak v síle samé jako ve shodě s časem, to ve smyslu příležitosti, přizpůsobení, odhadu situace. — Pták Peng (9) byl původně protagonistou první kapitoly _Mistra_ _Zhuanga_. Odtud byl symbolem velkosti, nezměrné velkosti, míjející se vším přízemním a malým. — V originálu má slovo nástroj (11) též význam nádoby, v obou případech jde o cosi užitečného, účelného, v praktickém slova smyslu. Tak tohoto slova užíval už Konfucius, když říkal: „Ušlechtilý člověk není nástroj!“ (_Hovo__ry_ II, 12) A Mistr Zhuang se opakovaně vrací ke své úvaze o užitečnosti neužitečného, o rozdílu mezi velkou a malou užitečností.

</section>
