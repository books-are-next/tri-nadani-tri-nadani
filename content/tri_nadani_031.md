---
title: "12\\.\_Nespoutanost"
contentType: poetry
---

<section>

Zalykán tou pustou nedozírnou zemí  
básník posvém hledí na vše proměny  
Sleduje svou Cestu   Živí staré síly  
Závratí   již dosáh   navždy ztřeštěný

</section>

<section>

Na nebesích vítr   Vlna vlnu stíhá  
na moři se modrá kupa na kupu  
Všude pne se ona božská pravost  
A obrazů tisíc při ní v zástupu

</section>

<section>

Básník zve si   Měsíc   Hvězdy   Slunce  
Fénixe i s družkou objal z obou stran  
Svítá   Zapřáh šest svých želvích obrů  
jede si mýt nohy ke stromu fusang

</section>


<section>

Podstata, esence, je cosi stálého. Duše je pohyb, je síla, je energie. I stálosti i pohybu je třeba k životu i k tvorbě; tak jako v krajině bezedná tůň (3), obraz stálosti nekonečně hluboké, i tam zčeřené tajemnou energií, tak jako v zahradě nabuzený květ (4), znamení nového jara, nového zrození. — Prostřední sloka je v originálu vystavěna na soumezných jmenných výrazech; a tak není jasné, zda papoušek (5) ruší zelenavé jaro, protože křičí či protože na sebe poutá pozornost svou křiklavou barevností; ostatně nedosahuje právě teď v našem výkladu užitá „křiklavá barevnost“ jinými jazykovými prostředky téhož synestetického efektu? Stejné jako se můžeme jen dohadovat, že altán zde probleskuje svou červení (červeň je totiž obvyklou, proto nevyslovenou, protože implicitně obsaženou barvou těch typických čínských staveb), skryt v jemné zeleni vrb a jív a topolů. Vlastně je naším dohadem i to, zda ten muž z azurových hor (7) přichází, zda z nich právě sešel, nebo přichází do nich, prostě je tam, hory jsou tam a muž je tam a jsou ve vztahu a ten vztah není vysloven, zůstává otevřený. Gramatika tohoto textu nám ostatně neprozrazuje ani to, zda je to muž jeden, nebo jich je víc. Tak až na kost vyhublá je řeč těch čínských básníků, umělců stínového divadla slov. — Mrtvý popel (10) je metaforou vyhasnutí sil, vyčerpání životní síly; cosi nežádoucího. Čínští autoři nejednou zacházejí s vypůjčenými metaforami velmi volně co do jejich původního smyslu. Mrtvý popel je pro každého čtenáře čínské filosofie echem, připomínkou Mistra Zhuanga, jenže u něho je to stav mysli, kdy se filosof „zbavuje sám sebe“, „učiní tělo suchou haluzí“, promění mysl v mrtvý (vyhaslý) popel, stav absolutní vnitřní svobody.

</section>
