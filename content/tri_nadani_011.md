---
title: "2\\.\_Smírná odtažitost"
contentType: poetry
---

<section>

_Prostota byt má v odmlce a tichu  
V tajemném stroji světa plném zázraku  
Kde Velké souznění   z nějž piješ  
Kde sirý jeřáb zve tě do mraků_

</section>

<section>

_Jako když v šatech blahodárný vítr  
něžně se hýbe   něžně sedá si  
Slyšíš   jak pnou se bambusové stvoly  
A krásu slyšet   jak se navrací_

</section>

<section>

_Co při potkání zdá se nehluboké —  
to při dotyku mizí vzápětí  
Podobnost tvarů je tu nejspíš zbytná  
Natáhni ruku po ní   Uhne ti_

</section>


<section>

Třetí báseň přidává krásu smyslovou a barevnou naplněnost jako další aspekt básnického prožívání světa. — Člověk (verš 4) je mnohovýznamný: je to krásný člověk, může to být krasavice, víla, ale taky muž, muž dokonalý, člověk, jehož je rajské potkat. Sloveso _jian_ lze číst i _xian_ (4) a v tom případě bude totéž slovo znamenat: objevit se, zjevit se. Tato ambivalence, tato dvojsměrnost čínských sloves je častá, filosofové i básníci si jí byli vědomi a rádi ji využívali. — Žluvy (8) byly v Číně symbolem družnosti, sloužily však také jako poslové Nesmrtelných, bytostí rajských. — A jedeš kam ti libo, to je to volné putování (9); pravdivější, opravdovější, sobě věrnější, to je to slovo _zhen_ (10), zatížené přemnoha významy i konotacemi, zvláště ve spojení s taoistickou filosofií člověka, s Zhuangem, s Mistrem Zhuangem, jehož kniha začíná kapitolou o svobodném, šťastném, blaženém putování. — Větší část básně sugeruje však smyslový aspekt prožívání světa. Výrazy jsou voleny tak, že sugerují ženskou krásu, erós.

</section>
