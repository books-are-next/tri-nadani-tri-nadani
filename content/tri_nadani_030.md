---
title: ''
contentType: prose
---

<section>

Na rozdíl od předchozí kategorie vnitřní výrazové zdrženlivosti (odmlky a nevyslovenosti) je nespoutanost básnickou vlastností nezakrytě obrácenou ven. Tato dvanáctá báseň je o vytržení, je o ztotožnění se s nekonečnými silami živlů i sil nadzemských a kosmických. V překladu čtvrtého verše je explicitně vyjádřena vytrvale aktivní dvojznačnost slova _De_, znamenající „dosahovat“ stejně jako „vnitřní sílu, energii, jejímž zdrojem je identifikace s Cestou _Dao“_. — Všude kolem nás kolotá život nesmírný a z něj se rodí deset tisíc obrazů a je na básníkovi, aby z nich vybíral. — Podle čínského bájesloví obří želvy (11), bydlící v oceánu, nesou na svých krunýřích rajské ostrovy Nesmrtelných, jindy zas slouží týmž Nesmrtelným na jejich cestách coby olbřímí mořské vozy. Strom _fusang_ (12) roste tam, kde vychází slunce; nebo jinak: slunce se rodí tam, co roste fusang; přičemž obojí Číňanům splývalo s horizontem oceánu.

</section>
