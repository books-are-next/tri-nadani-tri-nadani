---
title: "1\\.\_Ozvěna dechu"
contentType: poetry
---

<section>

Šestero je přikázání tvorby  
Rytmus dechu ze všech nejtěžší  
Kdesi za myšlenkou hotoví se štětec  
Kdesi za obrazem jeho tajemství

</section>

<section>

Jako tóny věrné ztichlým stromům  
Jako z mlhy stvořen oblak k naději  
Nebe plné větru zimozimoucího  
Po vodách se vlny valem válejí

</section>

<section>

Tvary věcí víří v jednom kruhu  
nic tu po kolena   nic tu bezedné  
Přečteš deset tisíc svazků knih   A  
možná   tvoje srdce jednou prohlédne

</section>


<section>

V titulu básně jsou svázána dvě důležitá slova. Co překládáme jako „oduševnělé“, to je _shen_ — duch, duchovní, oduševnělý; někdy však také magický (například v _Knize_ _proměn_), božský ve smyslu magického působení; tak třeba magické _shen_ je působení oné energie symbolických znamení _Knihy_ _proměn_. — Co zde překládáme jako „mistrovství“, to je _miao_ — umění, spíše ve smyslu _techné_, ale je tu i význam jistého tajemství, tajemné receptury, návodu, způsobilosti jak něco udělat. Je tu jistá vysvětlující logika pořadí prvních dvou básní této sbírky, básní o malířství: zatímco první báseň uvádí první, duchovní, nevýslovný zákon malby (cosi jako malířské _Dao_), druhou básní se autor obrací k _techné_, k té dovednosti, jakkoli zduchovnělé, jakkoli duchovní energií vybavené — přece techné. Je-li první báseň o poetické ideji malířské, je báseň druhá o malířské práci, o práci oka i ruky. Je-li první báseň o výsostném jedinečném nadání, je druhá báseň o sdílené tradici. To první je o daru, to druhé je o dědictví. — „Máme talent. Lidé jemně cítící / říkají nám, že jsme velcí básníci /… Co zůstane? List, co se vrací / pro užitek příštích generací / A to stačí, bratře, malý, veliký / budeme mít následovníky.“ (Du Fu 712–770 n. l.).

</section>
