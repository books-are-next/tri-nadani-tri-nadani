---
title: "22\\.\_Neohrožená pohotovost"
contentType: poetry
---

<section>

Stává se to vzácně   Jak bys potkal  
Nesmrtelného kdes prostřed oblaků  
Jak by proti tobě bájný oř se vzepjal  
Kosti   Srst   A síla mocná zázraku

</section>

<section>

Zář   co tane z našich učitelů  
věčně zpytována nedává nám spát  
Plný dech jde ruku v ruce s rytmem  
S krásou věcí navrací se řád

</section>

<section>

S polednem se rozvírá květ slávy  
S jitrem skvělý fénix vzlétá výš a výš  
Začnem-li se brodit proudem těchto představ  
stávají se hrází   proudu na obtíž

</section>


<section>

Kategorie prázdna _kong_ (Prázdná prázdeň — verš 3) je důležitá v čínské filosofii zejména od příchodu buddhismu a od jeho čínské metamorfózy v podobě učení _čchan_. Kategorie vyprázdnění je důležitá v čínské estetice. Souvisí s principem zvnitřnění tvorby, se zduchovnělou podstatou tvorby, s její „samotou“ (2). Tvorba je osamělost sbližující; malíř stojí stranou davů a tak se mu otví­rá společnost oblaků a mlh. Prázdnotou prostoru se otvírá malíři svět kosmických energií a jeho prapůvodních sil. V originálu spojení „původní dech“ _yuan_ _qi_ ve smyslu prapůvodní kosmické energie a spojení _yin_\-_yun_ jako dva aspekty té původní energie. Srovnej _Malířské_ _rozpravy_ _mnicha_ _Okurky_ v kapitole sedmé: „V dotyku štětce s tuší se ustavuje prvotní jednota zvaná _yinyun_. Tato prvotní jednota je ještě nerozlišená, je to původní chaos, a kdybychom se zřekli malířské čáry, nikdo by do tohoto chaosu nevnikl… V oceánu tuše se ustavuje hluboký duch, zpod hrotu štětce tryská život, na kousku papíru se děje hlubinná proměna, z chaosu křesáme paprsek světla… Tak se z oné původní jednoty vydělují desetitisíce věcí, jež my dovádíme k nové jednotě, abychom dovršili onu prvotní jednotu yin-yun, a to je ta nejzazší meta, k níž se můžeme dobrat my na tomto světě.“ Náš autor nemohl neznat mnicha Okurku, malíře o několik generací staršího a všeobecně známého i uznávaného.

</section>
