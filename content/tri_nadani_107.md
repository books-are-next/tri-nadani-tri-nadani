---
title: "1\\.\_Ozvěna ducha"
contentType: poetry
---

<section>

Nikdy nevíš   odkud se ti zjeví  
Neuhlídáš   kam kde mizí ti  
Tak jako se mohou bez příčiny  
proměny tu bezděk tvořiti

</section>

<section>

Mocný fénix bije volně křídly  
Božský drak se vznáší   až ho nevidět  
Povětří se zdvíhá v liliovém listí  
Na Světcově dlani rosa jako led

</section>

<section>

Smrtelné se tělo odedávna mění  
Rumělka a zlato nesmířeny s tím  
Možno proniknouti ke stvoření všeho  
Tíž to zpodobiti jedním znamením

</section>


<section>

Připomeňme si pátou báseň první sbírky o vlastnostech básnických: Vznešenou starobylost a třetí báseň ze sbírky o vlastnostech malířských se stejným titulem. Klasický odkaz a vztah k němu byl vždy v popředí zájmu čínských umělců a nezáleží na tom, o jaký druh umění právě šlo.

Na rozdíl od autorů sbírek o vlastnostech básnických a malířských, kteří jsou v tom ohledu mnohem zdrženlivější, autor kaligrafické sbírky cituje velmi často, často se odvolává ke konkrétním historickým předchůdcům. Tady je to paní Wei (Wei Li 272–349 n. l.), jíž je připisován traktát _Nárys_ _strategie_ _štětce_ (Bi zhen tu). Zhong You (151–230 n. l.) patřil prý k předchůdcům obou Wangů; Xi je Wang Xizhi (321–379 n. l.), Xian je Wang Xianzhi (344–386 n. l.). Všichni čtyři tvořili základní vzor pozdějších kaligrafů, a to zejména v takzvaném „pravidelném stylu“, _kaishu_. — Hanové vládli v letech 206 př. n. l. – 220 n. l. Dynastii Wei založila rodina Cao v roce 220 n. l.; dynastie vydržela jen do r. 265 n. l., kdy nastoupili Jinové (265–420 n. l.). Dále zmínění Tangové vládli v letech 618–907 n. l. Každá z těchto čtyř dynastií znamená v čínské kultuře určitou etapu rozvoje. Autor ovšem vypočítává tyto dynastie jen jako synekdochu za všechna údobí velké minulosti. Nostalgicky vyhlašuje, že velká minulost vyprchala, barvy zašly, hedváby zteřely, jen cosi prchavé vůně snad zbylo z té staré veli­kosti (8). — Třetí sloka začíná naopak obrazem spálené citery, utržené orchideje, obojí vyjadřuje schopnost některých věcí neztratit hlas (citera) a neztratit vůni (orchidej) dávno potom, co už nejsou (9–10). — Tři staré dynastie vyjadřují čínský starověk, v němž jsou kořeny civilizace, hlubiny vzdělanosti, cosi, co přetrvá (11–12).

</section>
