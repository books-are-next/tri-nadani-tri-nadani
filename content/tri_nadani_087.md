---
title: ''
contentType: prose
---

<section>

Název básně připomíná titul a téma první básně ze sbírky o básnictví. První sloka poukazem k metaforám kosmických jevů (Nebe — Země) určuje shodné téma. Obrazy jako mísa země, bambusový klobouk nebe jsou metafory ustálené, tak jako jsou ustálené geometrické tvary ztotožněné s nebem (kruh) a zemí (čtverec). „Deset tisíc symbolů“ znamená všechny symbolické obrazy věcí, co jich je na světě (1–4). — „Stvoření“ (6) je znovu to přirozené stvoření světa proměnou původního chaosu v cosi, co už se rozpadá do věcí, do partikulárních jsoucen v řádu věcí určitých a různých.

</section>
