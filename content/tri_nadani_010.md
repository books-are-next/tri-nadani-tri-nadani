---
title: ''
contentType: prose
---

To čínské slovo, pro něž jsme tu nakonec volili ekvivalent „odtažitost“, je z rodu těch čínských slov, jež mají těžko nahraditelný významový komplex, spojující smyslovou konkrétnost s abstraktní konotací estetickou. Navíc je to slovo, které se vzpírá překladu z důvodů hodnotových. Jak přeložit slovo, jež má v evropských slovnících takové ekvivalenty jako „bezbarvé, neslané nemastné, slabé, opuštěné, indiferentní, nijaké…“, a přitom zachovat jeho původní zásadně kladnou hodnotu. Tu se nevzpírá jazyk, tu se vzpírá celý ten vzorec kulturního chování a myšlení. — První verš druhé básně jako by ohlašoval kontrapunkt k energickému vyznění básně úvodní. Ticho (mlčení, odmlka) je předpokladem hlubokého bytí prostřed víru života. Souznění (harmonie) a dobrovolná hrdá samota napříč nekonečným prostorem (verše 3–4): to je způsob, jak slyšet neslyšné a vidět neviditelné, cítit to něžné, neskonale nepatrné, to unikavé, křehkost samu. Křehkost je jméno básně. — Jeřáb (4) byl vždy spojován s Nesmrtelnými, s bytostmi rajskými, božskými. — Podobnost (11), nápodoba, byly pro Číňany čímsi zbytným, podružným, od podstaty odvádějícím. Mimesis byla kategorií evidentně nižší, básnická idea čínská se zakládala v ideji symbolické. — Druhá báseň stojí proti první básni, tak jako proti sobě stojí a k sobě se vážou první dva hexagramy _Knihy_ _proměn_ (Yijing): první hexagram Tvoření (_Qian_) a druhý hexagram Přijetí (_Kun_); podržíme-li se této analogie, pak první báseň byla mužská, druhá je ženská, jako je v _Knize_ _proměn_ první hexagram mužský a druhý hexagram ženský.
