---
title: ''
contentType: prose
---

<section>

Námětem básně jsou síla a energie jako vlastnosti určitého básnického typu, a tedy i typu malířského. — V poslední sloce uvádí autor básníka a kaligrafa, kteří mu jsou reprezentanty toho „hlubokého majestátu“, té síly a energie, o nichž celá báseň je. Za všechny básníky jmenuje autor muže jménem Cao Cao (155–220 n. l.), který je v čínských dějinách známější jako mocný generál a lstivý stratég na konci Hanů (konec 2. stol. n. l.) a posléze zakladatel nového království Wei v roce 220 n. l., tedy v roce, jenž byl i jeho rokem úmrtním. Cao Cao ovšem vynikl i jako prozaik a básník; i když jeho dílo básnické a prozaické je nepočetné a nedá se srovnat s literárním dílem obou jeho synů, staršího Cao Peie (187–226 n. l.) a mladšího Cao Zhi (192–232 n. l.). — Za všechny kaligrafy pak autor jmenuje jako reprezentanta téhož poetického typu kaligrafa a básníka, a ovšem i politika Yan Zhenqinga (709–785 n. l.). Yan Zhenqing byl možná nejznámější představitel osobité kaligrafie epochy tangské (618–907 n. l.), té zlaté epochy čínského lyrismu. — Je vlastně zvláštní, že se v básnickém pojednání o vlastnostech malířských dávají za vzor básníci a kaligrafové, nikoli malíř. Znovu to potvrzuje, jak se malířská praxe i teorie pohybují stále v poli ideje poetické a zkušenosti kaligrafické!

</section>
