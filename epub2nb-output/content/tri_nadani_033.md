---
title: "13\\.\_Duše a\_podstata"
contentType: poetry
---

<section>

Chuť navracet se zpátky k nekonečnu  
Setkávat se   jít spolu   Tam a zpět  
V bezedné tůni rozčeřená voda  
K rozpuku schystán   divotvorný květ

</section>

<section>

Papoušek křičí v zelenavém jaru  
Ve vrbách altán prosvítá  
Přichází člověk z azurové hory  
Alkohol svítí   Číš je dolita

</section>

<section>

Zde věčně dál duch života se dere  
Neb mrtvý popel nenabízí klid  
Stvoření zázrak děje se sám sebou  
Kdo by ho zkusil jen tak opravit?

</section>


<section>

Čtrnáctá kategorie v sobě nese význam čehosi utkaného z nejjemnějšího přediva představ, čehosi neviditelného nepozornému zraku. Tak se básní vyjadřuje idea poetická, aniž by za sebou nechávala stopy po svém „udělání“. Pro stvoření básně má autor totéž slovo, jímž filosofové po­jmenovávali ten tajemný proces, jímž povstává svět. — Stopa (1) je důležité slovo. Opravdová stopa vypovídá o autentičnosti. Autenticita byla velmi důležitá kategorie estetická. Připomeňme si, co znamená tzv. tušová stopa. Tak se nazývaly tušové kaligrafie, jejichž základní hodnotou byla radikálně vyjádřená duchovní autenticita. — Dokonalost básníkova je v přesnosti řeči, v přesnosti básnického pojmenování i jeho myšlení; tak dokonalé je jaro (11) jen v té chvíli, kdy se nejsytěji zelená; tak dokonalá je jasná luna (12) rozsvícená nad zasněženou krajinou.

</section>
