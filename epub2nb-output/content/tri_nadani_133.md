---
title: "14\\.\_Proměny"
contentType: poetry
---

<section>

_Nápodoba štětcem tvrdá je a žlutá  
Napříč tisícletím jedny koleje  
Odtáhneš však ruku   a cos nového tu  
Povětří i mračno   Každé jiné je_

</section>

<section>

_Stačí rozmáchnout se   písčina se třese  
jedna dlouhá vlna v trojím zlomení  
Všecko náhle střemhlav   Sem i tam   I vzhůru  
Tryskající zřídlo chrlí kameny_

</section>

<section>

_Z nebytí je bytí samo sebou  
Krásné husté kapky   Nefritový prach  
Divuplná ruka v širém volném prázdnu  
Jasný duch se topí v sněžných lavinách_

</section>


<section>

Su Shi (11. stol.), songský básník, malíř bambusů a kaligraf, je znám svým výrokem, že má v sobě, ve své hrudi, bambus dřív, než přiložil štětec k papíru, aby jej namaloval. Parafrázoval tak starší výrok údajně Wang Weiův (8. stol. n. l.): „V každé krajinomalbě idea předchází štětec.“ Su Shi k tomu napsal jednu nezapomenutelnou báseň o tom, jak vzniká jeho tušový bambus: „Když můj prázdný žaludek dostane svou dávku alkoholu, vyrazí výhonky / mé vnitřnosti vystrčí zoubky a roste bambus i kámen / Mají se strašně k světu a nic je už nevrátí / a já je vychrlím na sněhobílou stěnu Vašeho domu, pane!“ — Zhen Dexiu (13. stol. n. l.), filosof, kaligraf, si vysloužil přezdívku „Západní svah“ (Xishan); vynikal energickým, uvolněným rukopisem (3). — Dong Yuan (10. stol. n. l.), známý krajinář, měl pseudonym „Severní sad“ (4). — Kaligraf chytá čistou rosu jako lotos do své číšky; na jeho tuši se smeká denní světlo jak po hřbetu vran. Všechny další obrazy jsou variace, jimiž chce autor vyjádřit náladu té chvíle, kdy se hrot štětce prvně dotýká papíru.

</section>
