---
title: "21\\.\_Podivuhodná závrať"
contentType: poetry
---

<section>

_Tisíc pudů váhy pohromadě  
drží jedna hedvábová nit  
Vystřeleným šípem vyplašená labuť  
V samém kraji srázu stih kůň zastavit_

</section>

<section>

_Krajinou   k níž mysl nikdy nedorazí  
štětec uměním svým zvolna proniká  
Je to k nevěření   Ale po zákonu:  
hlubina všech věcí vzývá básníka_

</section>

<section>

_Zrudlo slunce v chladném oceánu  
bílý měsíc — osamělý člun  
Vše   co oko nikdy nedohlédlo  
Vyšší nežli v dálce hory Heng a Song_

</section>


<section>

Dynamická rovnováha jednotlivých znaků i celého textu je předmětem teoretických úvah i praktického cvičení všech mistrů kaligrafie. Wei Heng byl jedním z nich ve 3. stol. n. l. A ovšem i Mistr Wang, což tu není nikdo jiný než mnohokrát již citovaný Wang Xizhi ze 4. stol. n. l. Jeho vzory, dochované kopie jeho rukopisů, byly a jsou věčnou učebnicí všech kaligrafů. Wei Heng měl zase podíl na vzniku kaligrafické terminologie, kterou se označovaly různé tahy a údery štětce. — Dynastie Xia vládla podle tradiční chronologie čínských dějin v letech 2205–1766 př. n. l.; dynastie Shang (Yin) následovala v letech 1766–1122 př. n. l. V době obou dynastií vznikaly nádherná keramika a bronzy.

</section>
