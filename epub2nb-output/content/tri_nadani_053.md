---
title: "23\\.\_Nadhled"
contentType: poetry
---

<section>

Má lidský život výměr na sto roků  
Kam jsme už došli?   Kdoví Je to dost?  
Bolestí   smutků vskutku vrchovatě  
Málo co zbývá   zbývá pro radost

</section>

<section>

Co takhle dolít číšku alkoholem  
za dny co zbyly spustit mlžnou síť?  
Když obroste ti rákosinou střecha  
když mží tak ptej se   kde má přítel byt

</section>

<section>

A když i tam jsme vypili už do dna  
vem hůl a písničku vem   a zas o dům dál  
Ať chcem či nechcem budem jednou staří  
Nad námi strmé hřbety Jižních skal

</section>


<section>

Věčně věků sledujeme tytéž, stále tytéž věci: Vodu padající na lopatky vodních mlýnků či zavlažovacích systémů; perly kutálející se jako hrášek. Nejprostší věci se vzpírají vyslovení. Základní věci taky. Třetí verš je parafrází Starého mistra: „Dao, co se dá povědět, není to pravé Dao.“ Ano, filosofové i básníci to vědí, a proto volí ona „vypůjčená slova“, doslova „vypůjčené formy“; bláhoví. Rozšifrovat tajemství země i nebe, uslyšet konečně to heslo (7) a najít to podstatné (8). — Magickým světlem, _shen_ _ming_, je to duchovní osvícení, jež je především míněno jako vnitřní prozření, méně často v čínském kontextu je to osvícení shůry. Proto je ostatně ta cesta cestou zpátky (10), cestou do nicoty, jež zde není strašná, protože nicotou se nekončí, nicotou se naopak všechno začíná. A tak to je vždy znovu, vždy znovu ztraceni, vždy znovu nalezeni. To je asi vše, co se dalo, co se dá povědět (12). „Stále stejní rybáři / přicházejí k řece / Nad nimi žvaní hejna vlaštovek / které brzo / odletí do jasné dálky“ (Du Fu, 8. stol. n. l.).

</section>

<section>

Do lopatek kola voda věčně padá  
třpyt se korálově v perlách převrací  
Co lze o tom ještě vůbec říci?  
Vypůjčená slova jsou jak hlupáci

</section>

<section>

Osa země velká   převeliká  
Osa nebe širá kdesi v daleku  
Jednou k nim tak uslyšeti heslo  
Najít jednou klíče od věků

</section>

<section>

Stoupat vzhůru   Za magickým světlem  
Do nicoty temna vraceti se zpět  
Roky přicházíme   roky odcházíme  
A to je tak všechno   co lze povědět

</section>
