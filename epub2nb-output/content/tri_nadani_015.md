---
title: "4\\.\_Sebevědomá pohrouženost"
contentType: poetry
---

<section>

_Zeleň smrků   Dům zarostlý v šeru  
propadá se slunce   vzduch je průzračný  
Stahuju si šátek   Ptačí křik v tom tichu  
oblétá mě v kruhu   Poslouchám jak zní_

</section>

<section>

_Mé divoké husy ještě nejsou zpátky  
Přátelé mí v dálce   ať jsou kdekoliv  
bez konce mi chodí blízko kolem hlavy  
jako dřív   Jak chodí věčně co jsem živ_

</section>

<section>

_Vítr žene mořem nefritové mraky  
Nadarmo noc lunu v řece zhasíná  
Jak už bych je slyšel   Povědomá slova  
Řeka mezi námi Velká hladina_

</section>


<section>

Básník je svůj, věrný sám sobě, nemůže jinak, jinak by nebyl. Jít svou cestou (1) je pravdivost zhen, opravdovost taoistů a básníků; to není pravda, jež něco tvrdí (a druhé vylučuje), ale pravda, která je (i není); ne pravda logická, nýbrž ontologická. — Druhý verš připomíná Výlet na Lotosový vrch božského básníka Li Taibo (Li Bo) z jeho písní _Na_ _staré_ _motivy_, tam, kde zpívá o svém setkání s Nesmrtelnou vílou v pohoří Hua (7); básník ji uviděl, držící lotos, právě když se vyšplhal na Lotosový vrch: „S lotosovým květem v běloskvoucí ruce / se vznášela bezbřehým prostorem / Ze šatu z duhy splýval dlouhý pás / a za ní vlál jak stoupala k obloze…“. — Věky, nedozírnost věků (3), tak jsme přeložili buddhistické kalpy (sanskrtsky), imaginární časoprostorové jednotky, předpokládající existenci nekonečného počtu světů plovoucích v prázdném prostoru; pojem kalpy a pluralitu světů přejali a přetvořili taoisté začátkem 4. stol. n. l. a od nich novokonfuciánci ve 12. stol. n. l. Současný cyklus, v němž se nacházíme, začal v r. 67017 př. n. l. a konec tohoto našeho světa přijde v r. 62583 n. l. — Východní hvězdy souhvězdí Medvědice odkazují k taoistické kosmologii a její mapě nebeské klenby (5). — Poslední sloka je o prostoru, o nekonečném prostoru a oproštěnosti duše, duchovní velkosti, vznešenosti, jíž byly vzorem bájní hrdinové čínských dějin Žlutý císař (2697–2597 př. n. l.) a císař Yao (2356–2256 př. n. l.). — Nedozírnost kosmického prostoru i nedozírnost lidského času tvoří ten kříž, v jehož průsečíku se děje báseň.

</section>
