---
title: "22\\.\_Rovnováha"
contentType: poetry
---

<section>

_Zabodnutí   záhyb   úder   čára —  
tak rozpráví Wei Heng nad písmem  
Jako my když vzory mistra Wanga  
křísíme tu při konání svém_

</section>

<section>

_Zavěsiti jehlu — a šalotku zlomit  
Vlít nefritu čirost   Perlám oblý tvar  
Příval obyčejna člověk pěstuje si  
Šarlatový sokol lapen v síti čar_

</section>

<section>

_Jak rozvrhnout plochu — kde ji nechat bílou  
kde neuhnout o píď   na vše strany zván  
Tvář z pravého zlata   Vybroušený kámen  
Číše z doby Xia   Číše z doby Shang_

</section>


<section>

Název básně znamená jedno — kaligrafovou základní vlastností je volnost, je lehkost, s níž se dává unášet širými prostory nebe, oceánu; svobodný a lehký jako ryba ve vlnách, jako luňák ve větru. Žádná pouta, žádné opravy, žádné závazky a ohledy. Děj se co děj, jeho suverenita je první a poslední jako přikázání i poslání! — „Malé poznání se míjí s velkým… Horský strom roste, aby byl jednou poražen; smola živí plamen, aby v něm posléze shořela; skořicovník je chutný, a proto jej osekávají, lakový strom je k užitku, a proto jej podřezávají. Lidé si vesměs uvědomují užitečnost toho, co je k užitku. Nikdo však nezná užitečnost toho, co je k neužití.“ (_Mistr_ _Zhuang_).

</section>
