---
title: "2\\.\_Oduševnělé mistrovství"
contentType: poetry
---

<section>

_Oblaka se paří   Draci mění tváře  
jaro budí květem stromy po kraji  
Početí   a nová stvoření jen v tobě  
V srdci? V ruce?   Čekej Ať si konají_

</section>

<section>

_I kdyby ti přáno sebevíc té krásy  
neproslavíš rod svůj sebemíň  
Na podobě   na myšlence pracuj  
Trpělivě   Bez křiku se čiň_

</section>

<section>

_A jestli se jednou domůžeš té výše  
co víc čekat?   Odměny jsi práv:  
v dlouhém proudu tísní se tví žáci  
klikatí se zástup šedobílých hlav_

</section>


<section>

Ve třetí básni autor rozvíjí odkaz na tradici. Ukazuje k počátkům, k _arché_ už nejen malířství, nýbrž vzdělanosti a kultury vůbec. Neboť v čínském pojetí a především v tom pojetí literátské tušové malby, k níž autor patřil, bylo malířství integrální součástí vzdělanosti, jeho zdroje byly filosofické, religiózní a básnické. — Kamenné bubny (5) byly objeveny na počátku Tangů (618 n. l.) v severozápadní provincii Shenxi. Šlo o více než deset kamenných válců připomínajících tvarem bubny. A na těchto válcích byly vyryty texty, představující nejranější památku kaligrafie ryté do kamene. Znaky z Kamenných bubnů byly vysoce ceněny coby „zlatý šperk na zemi spadlý“ (Kang Yuwei, 19. stol.), coby „bájní fénixové, kteří se zástupem Nesmrtelných slétli na zem“ (Han Yu, 8. stol.). V čínské tradici to byl archetyp výtvarnosti. To, že bylo za tento archetyp vybráno dílo kaligrafické, dosvědčuje, že to byla kaligrafie, jež byla středobodem čínské výtvarnosti, se všemi důsledky plynoucími z této volby (privilegované postavení čáry jako formotvorného prvku). — Všeobecný odkaz k posvátným textům buddhistické tradice je v originále určitější, a to použitím jedné z mnohých Buddhových čínských přezdívek. Autor zde záměrně užil klasické čínské Buddhovy přezdívky „Zlatý Nesmrtelný“, vyvozené z legendy o příchodu Buddhova učení do Číny zvěstováním hanskému císaři Mingo­vi (58–76 n. l.). Přezdívka byla kanonizována za Songů v r. 1119. Co to má co činit s malířstvím? Přezdívka byla spojena s aktem kaligrafického vyrytí základního buddhistického kánonu do kamenných stél za Tangů kolem r. 684 n. l. Autor nejspíše volil k archaickým a v čínském ohledu auto­chtonním Kamenným bubnům analogickou paralelu novodobou a (cizí) buddhistickou. — Bájný vládce Fu Xi (tradiční letopo­čet 2852–2738 př. n. l.) byl jedním z demiurgů čínské civilizace. Mimo jiné je mu přiznáváno autorství symbolického systému klasické _Knihy_ _proměn_. Tento symbolický systém byl ostatně archetypem obrazné symbolizace a k jeho principu se hlásí celá malířská tradice dálněvýchodní. To měl bezpochyby na paměti i autor ve skladbě tohoto dvojverší.

</section>
