---
title: "5\\.\_Vznešená starobylost"
contentType: poetry
---

<section>

_Podivín je básník   jde svou cestou  
v ruce blízko srdce   lotosový květ  
Vpředu nekonečno   Nedozírnost věků  
Za ním tma   A ve tmě stopy nevidět_

</section>

<section>

_Východ rozsvěcují hvězdy Medvědice  
Blahodárný vánek stoupá za lunou  
Tyrkysově tmí se strmá hora Hua  
Tiše čisté zvony vyzvánějí tmou_

</section>

<section>

_Na nic nečekajíc   zbavená všech hranic  
duše mocna všeho   co ji oprostí  
Sám tak Žlutý císař   Tak sám císař Yao  
Kdesi na počátku Dávné věčnosti_

</section>


<section>

Nefritový džbán a jarní víno v něm (1) navozují atmosféru krásných schůzek literátů. Déšť čistí vzduch a omývá bambusy, přátele z říše rostlin, věčně zelené druhy báječných mužů. Bambus byl v Číně odjakživa symbolem ušlechtilého muže, symbolickým souputníkem muže pevného charakteru, obrazem jeho vytrvalosti. — Osamělý oblak je symbol samoty a stěhovavé volnosti; citera _qin_ (kultovní strunný nástroj literátů) se odmlčela, aby udělala místo ozvěně padajícího vodopádu. „Přes lůžko hoví si citera má…“ (Tao Yuanming) — Chryzantéma vyniká jemnými barvami, je symbolem zdrženlivého půvabu, melancholické bledosti podzimních tváří (9): „Květ chryzantém má na podzim překrásné barvy / smáčené rosou je natrhám v záhoně svém / Plavím je ve víně, jež dává výhost smutkům / a vyhání tužby, jimiž mne spoutává svět…“ (Tao Yuanming) — Padající květy symbolizují míjení času. Čas, to je především ona tichá střída ročních dob (10). — A je nejvyšší metou básníků povědět čas, popsat, jak vypadal čas v čase a místě básně; a verše, jež toto dokázaly, jsou verše, o nichž možná jednou někdo řekne, že stojí za to je číst! (12)

</section>
