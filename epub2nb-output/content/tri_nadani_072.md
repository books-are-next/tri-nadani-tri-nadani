---
title: "8\\.\_Původní prostota"
contentType: poetry
---

<section>

Mistrovství   toť prostota je sama  
jednoduchá pravost   v které řád  
Tak jako kdys lidé za Tří dynastií  
Prosté roucho z trávy   Travinový šat

</section>

<section>

Potkáváš ji na divokých lukách  
mluví s každým   každého se ptá  
Býti zjevný   Být vidět i potmě  
Uchovati srdce v těle života

</section>

<section>

Tak jako i nejkrutější zimu  
jaro na sám konec k smíru donutí  
Dar pochopit jedno   když na druhém trváš  
podrží tvou sílu v plném splynutí

</section>


<section>

Již v komentáři k předchozí básni padlo slovo transcendence, jež se tu objevuje jako západní ekvivalent titulní dvojice slov: přesahovat — vysvlékat se. Jak tedy původní sousloví naznačuje, je kategorie transcendence ambivalentní co do směřování. Západní transcendence je přesahováním tohoto světa do světa idejí, je přesahováním z této sféry do sféry vyšší; čínská transcendence je současně přesahováním i oprošťováním; meta jejich transcendence ležela uvnitř, nikoli vně světa triviál­ního, pozemského. — Přesto Číňanům nechyběla populární vize oněch vyšších, rajských, božských světů. Nebeský palác a Sídla Nesmrtelných, ten první kdesi v nedohlednu nebeského prostoru, ta druhá v nedohlednu strmých skal na rajských ostrovech oceánu (5–6). — Průchodící síň je narážkou na místa zcela protivná shora zmíněným sakrálním místům; průchodící síň znamená triviální místa dvorských paláců a úřednických sídel (8). — Zatímco prosté podoby věcí se nám samy vyjevují při setkání, symbolické obrazy, jež jsou vlastní opravdové malbě, produkují jiné, sobě vlastní tvary. Podoby věcí a tvary obrazů se různí (9–10).

</section>
