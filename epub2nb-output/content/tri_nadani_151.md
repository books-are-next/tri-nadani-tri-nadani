---
title: "23\\.\_Velkorysost"
contentType: poetry
---

<section>

_Jako nebe — zde ten prostor prázdna  
Jako moře — zde ta široširá níž  
Ryba skáče z vody   Luňák letí  
Duch je živé vody trysk a tříšť_

</section>

<section>

_Ani svázán pouty   Ani rozptýlený  
žádné škrty   žádné uhlázení hran  
Uvolněný pás — a klobouk vzhůru  
vyhrnutý rukáv — límec dokořán_

</section>

<section>

_Papír jako brokátové sukno  
Šat z něj zvyšívaný vydá na esej  
Z všeho vysvlečený   věčně nad ním sedí  
v chladném čistém větru — děj se kde co děj_

</section>


<section>

Po předposlední básni, po onom fanfarónském vyznání nekonečného prostoru, bezhraničné svobody, následuje ztišená báseň, báseň závěrečná. A ta je najednou o něžnosti, něze, o přeludu a o vábení. Poslední báseň opouští vyzývavé gesto mužské a sdílí jen tiše vzrušené gesto ženské krásy. Jen to poslední varování se láme v poslední sloce — vábivá krása snadno sklouzne k snadné virtuozitě, něžnost k filigránství, kterými se můžeš zesměšnit. Tak se pohybujeme po spirále krásy a síly ve věčném úchvatu i střehu! „Třicet paprsků skládá kolo, ale teprv to nic mezi nimi přivodí smysl a účel kola! Hrnčíř roztáčí kruh, aby vyrobil nádobu, ale teprv to nic v ní přivodí smysl a účel nádoby! Tešeme dveře a okenice, abychom postavili dům, ale teprv to nic v něm přivodí smysl a účel domu! Tak v tom, co je, záleží prospěch a v tom, co není, je účel a smysl!“ (Laozi).

</section>

<section>

_Jabloňka si zdřímla jarním spánkem  
Tvář jak sléz když růže žene do květu  
Za výšivkou stóry čirý krásný přelud  
Ve voňavém voze třpytné šminky rtů_

</section>

<section>

_Oblak jako pírko smývá lunu  
Rosa kane   stéká do mračen  
Trochu těsno energii mužů  
Zde jen plnost líbeznosti žen_

</section>

<section>

_Filigránství nepotlačí dokonalost práce  
Hojnost nepotlačí úchvat proměny  
Koho načas uřknul virtuózní nástroj  
sklidí leda úsměv znalců umění_

</section>
