---
title: Předmluva
contentType: prose
---

<section>

Tři básnické sbírky v této knížce představují tři básnické poetiky tří lyrických umění, jež podle mínění starých Číňanů patřily k sobě a k člověku jako ta tři nadání, kterými mohl vyjádřit sebe i svůj byt, sdílený s ostatním přirozeným světem.

Tyto tři básnické sbírky vznikly v rozpětí bezmála celého tisíciletí.

Na počátku byl tangský básník Sikong Tu. Ten sepsal _Dvacet čtyři básní o vlastnostech básnických_ (Ershisi shipin) na konci 9. století. Na sklonku zlatého věku čínské klasické poezie shrnul lyrickou zkušenost svého věku a vytěžil z ní pozoruhodný příspěvek budoucímu rozvoji ideje básnické.

Po jeho vzoru malíř Huang Yue sepsal svých _Dvacet čtyři básní o vlastnostech malířských_ (Ershisi hua pin) kolem roku 1800, tedy na konci bouřlivého rozvoje tušové literátské malby.

Jeho sbírka inspirovala kaligrafa Yang Jingzenga na začátku 19. století k napsání analogických _Dvaceti čtyř básní o vlastnostech kaligrafických_ (Ershisi shu pin), věnovaných tušové kaligrafii, jež byla v Číně s malířstvím bytostně spjata.

Všechny tři sbírky čteme jako souvislý rozhovor o třech aspektech lyrického vidění a výrazu. Skutečnost, že Huangova poetika malířství (_hua_) a Yangova poetika kaligrafie (_shu_) svou formou i dikcí navazovaly na onu první zakladatelskou Sikong Tuovu sbírku o vlastnostech básnických (_shi_), takové čtení sice nabízejí a usnadňují, ale vnitřní soumeznost všech tří poetik má hlubší kořeny. Evidentní souvislost tohoto poetického dialogu řeči roste z dějinné souvislosti čínského lyrismu, opírající se o bytostnou jednotu čínského estetického myšlení. Tu rozmetal teprve střet se západní modernou ve chvíli totální krize čínské společnosti na konci devatenáctého století a z ní pramenící ztráty kulturního sebevědomí v prvních desetiletích století dvacátého.

Tangský básník Sikong Tu je v Číně považován za zakladatele zvláštního žánru metabásní, básní o básnění. Na rozdíl od jiných básníků a básnících kritiků, příležitostně komentujících díla svých současníků i svých předchůdců, Sikong Tu se pokusil o ucelenou, básnicky autentickou definici poezie. Sikong Tuova autenticita je v trvalé ambivalenci, výrazové i hodnotové. Zatímco navenek navazuje na starší tradici katalogů a klasifikací, uvnitř každou definici okamžitě znejistí, zpochybní, zrelativizuje. Jeho dvacet čtyři vlastností básnických je vlastně nekonečně proměn jedné jediné ideje poetické. Zatímco kompozicí své sbírky jako by pokračoval v tradici katalogů a návodů z doby Východních Hanů (1.–2. stol. n. l.), úsečnou dikcí svých tetrasylabických veršů navazuje na taoistické mystiky Východních Jinů (327–420 n. l.). Jeho dílo bylo vždycky matoucí, vždycky kontroverzní. Svého autora učinilo nesmrtelným. Dnes dokonce s ohlasem světovým. Sikong Tuovy metabásně nechybějí v žádné antologii teoretických a poetických textů dálněvýchodních a dnes je najdeme už i v každé vážnější antologii obecného myšlení literárního. Ostatně mají tyto metabásně své významné protějšky i v západní tradici (Friedrich Hölderlin, Stéphane Mallarmé, John Keats, Rainer Maria Rilke, Wallace Stevens, Jiří Kolář).

Striktní oddělování přísně teoretického (vědeckého, analytického) přístupu k literatuře od literatury samotné, od její přirozené autoreflexe je až novějšího data. Toto oddělování nemá své důvody v literatuře samotné, ale je vyvoláno snahami získat pro kritiku statut vědy a tím ji legitimovat v epoše, která ztotožnila pravdivost s vědeckostí. Novopozitivismus povzbuzený dočasnými úspěchy lingvisticky inspirovaného strukturalismu v tom zašel nejdál. Dnes jsme v tom zdrženlivější.

Podobně je tomu s tím, co je a není pravým předmětem a funkcí básně. Vždy budou básníci, kteří nebudou bráti ohled na to, k čemu byla poezie „především“ zamýšlena, a půjdou za ty pravé a jedině patřičné funkce poezie. Větší část didaktické poezie patří do toho „nepravého“ básnictví, aniž se nad tím kdo pozastavoval. Abychom nechodili daleko, Kolářův básnický traktát _Mistr_ _Sun_ _o_ _básnickém_ _umění_ (1957) patří k nejkrásnějším z těchto úletů básnické mysli ve chvíli, kdy se obrací k sobě samé a vede tu starou řeč o řeči, která je ostatně tak stará jako řeč sama.

Nemáme v úmyslu předesílat těmto básním výklad v próze. Co jsme chtěli, to jsme dali do komentářů připojených k jednotlivým básním. Co jsme uměli, to jsme vyjádřili překladem.

Překládali jsme v přátelském dialogu sinologa a básníka — z radosti a pro radost. Z radosti nad šťastným nálezem a pro radost z jeho sdílení.

Potom, co jsme si takto vybrali svůj díl nálezného, vracíme tyto básně čtenářům.

> _Oldřich Král a Karel Šiktanc_

</section>
