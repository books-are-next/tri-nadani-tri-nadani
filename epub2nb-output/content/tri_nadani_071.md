---
title: ''
contentType: prose
---

Jedním z cílů čínské tušové malby je dosažení jednoduché, primitivní prostoty. Jednoduchost je v originálu vyjádřena slovem, které rád užíval Starý mistr. Je to ta původní jednoduchost či jednota, která předcházela zrodu veškerenstva. Je to pojem vyjádřený metaforicky neopracovaným, beztvarým a bezúčelným kmenem: „_Dao_, které je věčné, nedělá nic, a přece jím nic nezůstane nezasaženo! Kdyby je knížata a králové byli s to podržet, veškeré tvorstvo by se měnilo samo. A kdyby to, co tak samo proměněno, by chtělo cokoli přetvářet, zadržel bych je samorostem bezejmennosti. Neboť bezejmenný samorost je bez chtění a co je bez chtění, tíhne ke klidu a svět se ustavuje sám!“ (Laozi) Obraz samorostu, neopracovaného dřeva, se dá interpretovat jako aspekt Cesty Dao. Takže mluví-li autor (v originálu výslovněji, než jsme to dokázali v překladu) o návratu k této prapůvodní jednoduchosti a pravosti (opravdovosti), mluví vlastně o návratu k Cestě Dao, o oné typické taoistické vnitřní transcendenci.
