---
title: "7\\.\_Velká tavba"
contentType: poetry
---

<section>

Ve Veliké tavbě železo se taví  
Plným dechem sílí s pozdním podzimem  
hrnčíř Gunwu při hrnčířském kruhu  
i mečíř Ganjiang v bájném meči svém

</section>

<section>

Ve větru se umí ohýbat jen tráva  
Není to jen zdání pravdivosti snad?  
Yan a Ou   ti mocní nové stavby znaků  
Yu a Chu   ti mocní napodobovat

</section>

<section>

Stopa plátna stačí na patero mraků  
Při spatření stély byl kůň zadržen  
Na sta zlomů   zvratů   na sta jiných tahů  
skryto za podpisem všech těch slavných jmen

</section>


<section>

Nezměrný bájný pták Peng z úvodní kapitoly _Mistra_ _Zhuanga_ se znovu objevuje jako obraz mocného vzepětí, jako podobenství velkosti svobodné, velkosti s jakoukoli malostí se míjející. Zatímco pták Peng je obrazem nezměrných dálek, polední kohout, kohout křičící o polednách, kdy slunce stojí nejvýše, je obrazem zuřivé vyzývavosti. — Břitký rozmach, jako když nůžky scvaknou, tesklivá křehkost kaštanu, podzimní barvy skořápek plodů liči, pouzdra lotosů. — Střemhlavé gesto vlaštovčího letu, nezadržitelný pád útesů; mrazivé gesto mořské víly tančící v chladných vlnách oceánu, studený svit čirého porcelánu vystaveného slunci — a v něm se zrcadlící celý svět! Toto je lyrický analogon kaligrafova gesta.

</section>
