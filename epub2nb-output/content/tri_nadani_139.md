---
title: "17\\.\_Vzdušný tanec"
contentType: poetry
---

<section>

_Stoupat vzhůru   strmě   podle vlastní vůle  
je umění štětce — v soustředění sil  
Bílý oblak krouží   svíjí   rozvíjí se  
Bájný Peng z vln moře k nebi vyrazil_

</section>

<section>

_Kolik skomírání   kolik zmrtvýchvstání  
vše je samo sobě mírou na vahách  
Tak jako se váží bledá něžnost dýmu  
Tak jako se váží červánkový nach_

</section>

<section>

_Fénix vstává — vylétají draci  
Pády skal   Suť mraků prchlá beze stop  
ve vínovém rauši odhání své vzory  
pod blikavou lampou   ne větší než bob_

</section>


<section>

Ideální svět kaligrafův se podobá bukolickému vlání v luzích a hájích, línému brouzdání volavek v poříčních mokřinách. — Zázraky, jež se dějí na pouhé stopě čistého hedvábí, zaplaší všechny myšlenky na vznešené chrámy a palácové chodby (5–8). Zážitek kaligrafie je stejně vzrušující jako vidina hor a lesů (9). — _Pramen_ _broskvoní_ je první známá čínská utopická skladba. Jejím autorem je básník Tao Yuanming (365–427 n. l.), již zmíněný básník podzimu a návratů (pod jménem _Návraty_ vyšel také český výbor jeho básní v překladech M. Ryšavé a J. Hiršala v r. 1966). _Pramen_ _broskvoní_ je krátký příběh rybáře, který zabloudil na své lodici ramenem říčky do tajemného háje broskvoní a který skulinou mezi skalními stěnami vstoupil do „jiného světa“, idylického, bukolického světa lidí, kteří před několika stovkami let uprchli před zmatky své doby. Rybář se posléze vrátí, vypráví, co viděl, ale ten „jiný svět“ už nikdy nikdo nenajde. Cosi na okamžik zahlédnutého nenávratně minulo, zmizelo. To je to míjení světů, to je tiché mizení do jiných světů. Tajemství toulek: „Okouzlen jarem uprostřed hor rybář se nechal vodou vést…“ (Wang Wei, 8. stol. n. l.).

</section>
