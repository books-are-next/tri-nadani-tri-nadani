---
title: "16\\.\_Smysl pro rytmus"
contentType: poetry
---

<section>

_Gongsun mistr boje tančí s meči  
Víří   Vzlétá vzhůru   Padá vzápětí  
Do toho tak prozřít   Do toho tak vstoupit  
Štětec vzít   a předvést kdo jsi vlastně ty_

</section>

<section>

_Volavky se řadí   Husy letí v šiku  
Jíní v plískanici   v mlze začlo tát  
Pár rybářských prutů ukazuje hroty  
Do podpaží stoupá neznatelný chlad_

</section>

<section>

_Světlé tóny ze Zvučného zvonu  
Echo v trámech krouží   ruší dávný klid  
Tajemství se zmocnit!   Vyzkoušeti zákon  
Do varhánků zadout   a sheng rozeznít_

</section>


<section>

Strmý vzmach a krouživý pohyb zápěstí, to je typické označení základního pohybu kaligrafovy ruky. Bílý oblak je symbolem svobody, šťastného putování (3). Pták Peng (4), známý z první kapitoly _Mistra_ _Zhuanga_, se znovu objevuje jako příměr síly, velkosti a dálek, symbol mohutného vzepětí sil: „… když pták Peng, vyrušen ze svého klidu, vzlétne, jeho křídla se zavěsí na oblohu jako těžká bouřková mračna; takový je to pták… bičuje svými perutěmi o hladinu vod… stoupá větrnou smrští devadesát tisíc mil vysoko… tam se teprv opravdu rozletí a letí, letí šest měsíců, ani jednou se nezastaví, větrný hřebec, zvířený prach, tvorové jedním dechem spolu dýchající, jaká je vlastně barva azurového nebe tam nahoře, kde je vlastně konec, ten předaleký, ten nedozírný konec?…“ Tolik Mistr Zhuang. — Fénix (9) je symbol štěstí, symbol slunce. — Drak (9) je symbol Síly, kladné síly. A kaligraf ve svém skromném studiu ve sporém světle blikající lampy jediným rozmachem ruky vzlétá jako pták Peng a smetá, svobodný, všechny vzory, všechny zákony! (11–12).

</section>
