---
title: ''
contentType: prose
---

<section>

Malířova duše musí naslouchat své přirozenosti (9). Vyslyšet svou přirozenost je důležitější než všechno ostatní — vzdělanost, dějiny (6). V originálu je tato kulturní minulost reprezentována dvěma žánry: klasickými (kanonickými) knihami _jing_ a knihami historickými (historiografií, dějinami) _shi_. První sestavu klasických knih ustavili hanští konfuciánci jako textový základ nové státní ideologie v druhé polovině 2. stol. př. n. l. Kanonické knihy a historiografie spolu s knihami filosofickými (zi) a básnickými (_shi_) — to byly čtyři součásti ortodoxní čínské bibliotéky a její bibliografie. Náš autor určitě myslel na všechny čtyři součásti klasického písemnictví. V krátkém verši byli autoři často nuceni k takovým výpustkám a čtenáři je četli jako synekdochu. — V závěrečném dvojverší celé básně sáhl autor pro srovnání a příklad do oblasti poezie. Typem básníka, který naplňuje jeho představu umělce jako toho, „kdo slyší na svou přirozenost“ navzdory zastaralým zákonům a normám, je mu první velký čínský lyrik veršem i osudem: Qu Yuan (339–278 př. n. l.). V posledním verši je narážka na básníkovu cestu k řece Canglang (doslova Azurové vlny, obrazné označení řeky Han, symbol čistoty, symbol očištění). Již Konfuciův následník Mencius (371–289 př. n. l.) cituje ve své knize starou píseň: „Jsou-li Azurové vlny čisté, vyperu v nich tkanice své; jsou-li kalné, opláchnu si v nich své nohy.“ Qu Yuan později vložil tu starou píseň do úst rybáři, jenž s touto písní na rtech odchází svobodný, bezstarostný.

</section>
