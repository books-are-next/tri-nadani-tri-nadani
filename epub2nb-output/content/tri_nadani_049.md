---
title: "21\\.\_Překračování"
contentType: poetry
---

<section>

Žádná moc magická   božská síla ducha  
žádný stroj nebeský plný zázraků  
Volnost bílý oblak   Který prchá  
věčně kamsi hnaný větrem soumraku

</section>

<section>

Vše co z dálky jak na dosah ruky  
zblízka náhle není   Prostě není tu  
Duch na malou chvíli zasnoubený s Cestou  
S vulgaritou světa provždy ve střetu

</section>

<section>

Od mechových zahrad plavý pablesk vůně  
hrdá pýcha stromu v změti strmých skal  
Básník zpívá   co mu nejde z hlavy  
Hlas je čím dál tišší   Jak by zanikal

</section>


<section>

Na jeřábu z pohoří Hou (4) podle staré pověsti Nesmrtelný jménem Wangzi Qiao vystoupal do nebes; jeřáb stejně jako oblak (3) symbolizoval volného, svobodného ducha básníků: „Jeřábi plynou v tichém letu po obloze / pod nimi smečka vlků zápasí o potravu…“ (Du Fu). — Vesmírnými silami (6) jsou v originále ty prazákladní energie Yin a Yang v onom stavu prvopočátečního chaosu, než se svět rozpadl do deseti tisíce věcí jsoucna (6). — Listí „pelyňku“ je tu obrazem čehosi, co nemá kořeny, co se nechá unášet (8). Tak znovu obraz svobody, nespoutanosti, vytržení (7–8). — Závěr je opět plný oné taoistické zdrženlivosti. V dálce je slyšet ozvěna slov Starého mistra: „… nahlédnem do jeho tajemství, když o ně nestojíme; a zhlédneme jenom vnějšek, když se po něm pídíme…“ Pídit se po tajemství, žádat si je, vymáhat je — je nebezpečné, je klamavé (12).

</section>
