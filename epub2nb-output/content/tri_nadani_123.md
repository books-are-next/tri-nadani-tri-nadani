---
title: "9\\.\_Pozorná vážnost"
contentType: poetry
---

<section>

Nadarmo se struna nenapíná  
chceš-li rovné tóny přesně rozeznět  
Zprůsvitnělá zeleň — barva vody  
Celistvost a přísnost — obřad napohled

</section>

<section>

Sedlina Du Kanga na dně číše  
čiře procezena   na rtech sládne ti  
Ležením Zhou Yafu v Něžných jívách  
nesměl ani vládce jen tak projeti

</section>

<section>

Podstata si žádá prostotu a ryzost  
Vážnost žádný vrtoch nikdy nevítá  
Oči na kružidle míří k úhelníku  
k Osmi pravidlům zde cesta ukryta

</section>


<section>

Krása kaligrafie musí být nenucená, její půvab musí být tak přirozený, jako je přirozený třpyt jívy, tak jako je přirozená barevnost květů, broskvoně a slívy zjara, barvy trav a rákosin lemujících podzimní řeku (1–4). — Druhá sloka převádí tu přirozenou krásu do světa lidí; krásu květů převádí do krásy přátelství i krásy žen. „Nefritová ručka“ je ručka krásné pradleny, kterou podle pověsti oslovil básník Xie Lingyun (385–443 n. l.) — Paní Ban Zhao (45–115 n. l.), nesmírné vzdělaná a talentovaná básnířka z rodiny hanských historio­grafů; proslulé krásky z rodiny Song v téže době oslňovaly vládce (9). — Dostihnout dva Wangy, staršího Wang Xizhi (321–379 n. l.) a mladšího Wang Xianzhi (344–386 n. l.), to je ona symbolická meta každého kaligrafa, který přišel po nich. Tito dva Wangové na samém počátku volné expresívní kaligrafie nastavili kritérium nejvyšší a trvalé.

</section>
