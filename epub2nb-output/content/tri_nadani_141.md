---
title: "18\\.\_Vzdalování"
contentType: poetry
---

<section>

Mírný smírný vánek čechrá lesy  
pod vějíři stromů tráva kloní hřbet  
Starý břeh   a tu a tam pár květin  
Volavka si hoví v luzích uprostřed

</section>

<section>

Tajemství tak náhle vyjeví se  
na dosavad bílé stopě hedvábí  
Myšlenky tvé na chrám   na loubí se tratí  
Vize hor a lesů si tě přivábí

</section>

<section>

Do daleké tůně upustíš hůl ke dnu  
Staneš   když tě vršky náhle dohoní  
Daleká je starost   Hluboko je žádost  
Ptej se   kterým směrem Pramen broskvoní

</section>


<section>

Útlá, břitká, zároveň křehká, taková je krása znaků, a o tom je tato báseň. — Ptáci nehnutě postávající (sněžní husy), nebo osamoceně křižující svým letem oblohu (jeřábi), to jsou příměry, jimiž se autor pokouší vysvětlit svůj pocit. O chuti řekne, že je sotva znatelná (srovnej druhou báseň sbírky o básnictví a šestou báseň o malířství), o zvucích řekne, že je lze sotva zaslechnout (autor užije slova ze slovníku Starého mistra: „Hledíce na něj, nevidíte je, jeho jméno: nevýraznost. Naslouchajíce mu, neslyšíte je, jeho jméno: nezřetelnost. Sahajíce po něm, nenahmatáte jej, jeho jméno: nepatrnost.“) — Vzduch je plný veršů tangských básníků Meng Jiao (751–814 n. l.) a Jia Dao (779–843 n. l.). Ovšem, tito básníci patřili k pozdějšímu okruhu tangských básníků kolem myslitele a státníka Han Yu, který inicioval hnutí za renesanci starých básnických, jazykových i etických hodnot. Chtěli být opravdoví, chtěli být prostí: „V tichu samoty naslouchám kapkám, jimiž se na hory snáší déšť.“ (Jia Dao). Melancholie byla jejich nejčastější tóninou. Autor cituje nejspíš právě tyto dva básníky, Meng Jiao a Jia Dao, protože to byli oni dva, kteří se stali po několika staletích terčem nevybíravé kritiky protagonisty songského lyrismu básnického i malířského: Su Shi (Dongpo, 1036–1101 n. l.). Ve své kritice označil oba básníky za příliš křehké! Tato vlastnost je v názvu naší básně o kaligrafii.

</section>
