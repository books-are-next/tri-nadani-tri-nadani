---
title: "15\\.\_Bezstarostná prostota"
contentType: poetry
---

<section>

Domem básníkovým sama přirozenost  
Zde práv být sám sebou   prostý otěží  
A dle libosti své a dle vlastní vůle  
nabírá si z věcí   jak mu náleží

</section>

<section>

Vystavěl si domek v kruhu sosen  
Snímá šátek   zkouší k verši zvednout hlas  
Ví jak ráno   a jak večer šírá  
Lhostejno že jinde platí jiný čas

</section>

<section>

Je mu naděleno   nač jen vzpomene si  
Ještě něco musí?   Už snad ne  
Takže zdá se   že tě přece získal  
nebe širé vůle!   Nebe jediné

</section>


<section>

Tato čirá výjimečnost je kategorie v čínských poetikách častá, autor ji nemohl pominout. Jde o pocit duchovní čistoty, té sublimace, kterou autor v prvních dvou slokách navozuje obrazy, jimiž jako by maloval starou tušovou krajinu, monochromní krajinu: sosnový chlum v dálce (1), zákrut bystřiny pod ním (2), třpytivý sníh navátý na písčinu (3), který dává vyniknout tiché osamělosti rybářovy loďky (4). — V poslední sloce zůstává mnoho otazníků. Při překladu jsme volili významy, jež podporují významovou konzistenci její výpovědi. Archetypální obrazy z prvních dvou slok zde ústí v deklaraci, podle níž právě ona výjimečná čistota je ten vzácný jev, jímž se vždy znovu rodí cosi velmi starého a přece neuchopitelného. Cosi jako poslední bledě unikavé světlo měsíce v ranním šírání (11), cosi jako ono vydechnutí krajiny s nadcházejícím podzimem (12).

</section>
