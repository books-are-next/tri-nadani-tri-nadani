---
title: "9\\.\_Zdobná sličnost"
contentType: poetry
---

<section>

Duch je provždy boháč   Urozenost sama  
marně zlato doufá   že ho oslepí  
Neb co jednou bujné   hyne s prvním suchem  
Co se zdálo útlé   přehluboko dlí

</section>

<section>

Břehy postříbřené zbylou tříští rosy  
Meruňková červeň kmitá ze křovin  
Rozsvícený lunou   sličný dům se vzpíná  
Přes most malovaný smaragdový stín

</section>

<section>

Po kraj plné čeká v zlatých číších víno  
Kdo se první chopí loutny pro hosty?  
A to pak už samo bezezbytku stačí  
bychom přemoženi krásnou libostí

</section>


<section>

Idea přirozené spontánnosti je v čínských poetikách vždy pohotově. Kategorie „přirozeného, samovolného“ vznikání, vývoje věcí, má svůj původ především v textu Starého mistra (Laozi) a jeho filosofického souputníka Zhuanga (Mistr Zhuang). Smysl prvních dvou veršů (1–2) je pochopitelný z radikálního přesvědčení, že to, co tvoří báseň, zde už bylo, bylo zde již před básní i před básníkem. Básník nic netvoří, básník nalézá. To není nepodobné myšlence některých evropských sochařů, deklarujících, že socha je v kameni a sochař ji odkrývá, z kamene dobývá, chcete-li. Tato idea o přirozeném, spontánním, nenásilném, „neloupeživém“ (7) povstání básně dokládá a stvrzuje závěr druhé sloky. — A je tu ten závěrečný obraz samotáře trhajícího (sbírajícího) lekníny (10); ten samotář je básník vnímající ve své samotě kosmický rozměr, rytmus života, reprezentovaný zde metaforou o nebeském hrnčíři z Mistra Zhuanga. Autorovo spříznění s myšlením taoistickým je zde nejúplnější.

</section>
