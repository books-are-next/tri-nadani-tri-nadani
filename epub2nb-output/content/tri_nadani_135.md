---
title: "15\\.\_Bez zábran"
contentType: poetry
---

<section>

_Předem roste v hrudi bambusový stonek  
Štětec nemá zábran   nemá strach  
Západního svahu bujná energie  
Severního sadu poletavý tah_

</section>

<section>

_Lotosové dlaně nabírají rosu  
denní svit se smeká vranám po hřbetě  
Blahodárný vítr v listech fíkovníků  
Světlo čisté luny v třpytu perletě_

</section>

<section>

_Nefritová červeň vchází do obrazu  
Smaragdová zeleň obepíná svět  
Cípek plachty letí po vlnité vodě  
Prší   Hustě prší broskvoňový květ_

</section>


<section>

Předpokladem kaligrafie je smysl pro rytmus, schopnost bezpečného frázování kaligrafického textu. V tom se kaligraf podobá mistrům tance, mistrům bojových umění. — Gongsun, starověký mistr bojového umění; tanec s meči byl častou metaforou suverénního pohybu štětce (1). — Neméně častou metaforou k řádu a kompozici kaligrafického textu jsou obrazy táhnoucích ptáků uprostřed podzimních mlh (5–6). — Rybářský prut je soustředěné osamění; zimní řeka je tichý chlad (7–8): „Nad tisícem hor ustal ptáků let / Z deseti tisíců pěšin vymizela lidská stopa / Na osamělém člunu — stařík v bambusovém klobouku a lýkové pláštěnce / Sám chytá na udici sníh na chladné řece.“ (Liu Zongyuan, 8. stol.). — První sloka byla o pohybu, druhá sloka o kompozici; třetí sloka byla o echu, o vyznění. Jméno „Zvučný zvon“ si vysloužila svou nádhernou barvou tónů citera _qin_ (nástroj literátů a básníků). — Varhánky _sheng_ jsou dalším nástrojem, který patřil k múzické výbavě literátů.

</section>
