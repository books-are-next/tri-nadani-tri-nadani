---
title: "4\\.\_Mocný vzmach"
contentType: poetry
---

<section>

_Třítisícem vln se divě probít  
s armádou sta tisíc   kterým vévodíš  
Zrakem prostřílet se skrz hvězdnaté valy —  
zpod skromného stanu kde jsi dopil číš_

</section>

<section>

_Božské moci ducha nic se nevyrovná  
Čím jsi starší   tím víc třeba sil  
Tomu kdo je král   kdo umane si k nebi  
nebe nezabrání by je pokořil_

</section>

<section>

_Štětce zdvih   Hle   Jediný vzmach ruky —  
odevšad jen civí urozených mrak  
Rádcem u dvora či generálem v poli  
kdo před hrotem štětce pozorný byl žák_

</section>


<section>

Slávy i důstojnosti se dostane kaligrafovi, který šetří údery štětce, který chová své umění jak vzácnou obřadní trojnožku, jak nejvzácnější číš (1–2). — Umění štětce a tuše je převzácný dar, je to obřad; tak s ním má být i nakládáno. Jako s něčím jedinečným (12), jako s drahým klenotem (11). — Pravá důstojnost je důstojenství vznešeného ducha, toho ducha, jenž vnímá vůni nebe, slyší hudbu Nesmrtelných (7). Vnímá všechny ty nadzemské krásy, vysoké, daleké.

</section>
