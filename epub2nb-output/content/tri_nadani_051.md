---
title: "22\\.\_Plynutí"
contentType: poetry
---

<section>

_Vzdálen lidem   odejít si žádá  
od stáda se lišit hrdou pýchou svou  
Jak sám oblak nad vrcholky Hua  
Jak sám jeřáb nad vrcholky Hou_

</section>

<section>

_Člověk vznešený je jako na obraze  
tvář má znamenanou vesmírností sil  
Ale jako v bouřce pelyňkové listí  
Bez kořenů   Nesen   Nikde stálý cíl_

</section>

<section>

_Vše tak neuchopitelné zdá se  
Ozvěna   již věčně čekat z neznáma  
Ten kdo porozuměl — jednou se jí dočká  
Ten kdo si ji žádá — čeká zbůhdarma_

</section>


<section>

Je dobré porovnat tuto báseň s básní devatenáctou o Smutku. Obě básně připomínají omezení lidského života, jeho konečnost. Připomínají smrt a neradostné, bolestné stránky života. Na rozdíl od truchlivého, tíživého vyznění devatenácté básně báseň dvacátá třetí se vymaňuje z vlastně téže situace a ze stejného výchozího zjištění úlevným gestem smíření, soucitu a humorného nadhledu. — Celá první sloka opakuje lyrické zadání mnoha starších básní z doby kolem počátku našeho letopočtu (1–4). — Druhá sloka se utíká k osvobozujícímu doušku alkoholu (5) a k zapomnění (6), k samotě (7) a přátelství (8). — Třetí sloka se otvírá nové cestě, její písničce a holi, oněm věčným atributům putování. Smrt je s každým z nás (11), ale dívej se k Jižním horám (12), symbolům stálosti a věčného trvání (proti pomíjivé smrtelnosti nás lidí): „Zájezdním hostincem můj domov dnes / jsem tu jen host, co brzy zas půjde / Půjdu! Leč kam chci dojít, kam? / K starému domovu, jenž v Jižních horách je skryt.“ (Tao Yuanming, _Návraty_).

</section>
