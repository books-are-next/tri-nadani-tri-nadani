---
title: "14\\.\_Předivo jemnosti"
contentType: poetry
---

<section>

_Ano   to zde jsou opravdové stopy  
ač neznatelné   takřka smlčeny  
I myšlenka   i obraz touží projevit se  
Jak divuplné každé Stvoření!_

</section>

<section>

_Utíká řeka   květy zotvírané  
Neoschlá rosa blýská přes potok  
Ty hlavní cesty dál a dál se vinou  
V údolí poutník zpomaluje krok_

</section>

<section>

_Básník se v řeči bojí prohřešení  
myšlenku vydat falši na pospas  
Jak čiré jaro prostřed zelenosti  
Jak jasná luna ve sněhový čas_

</section>


<section>

Vlastní přirozenost (1) a již tolikrát připomenutá opravdovost (2); v nich má básník svůj byt a na ně spoléhá. Opravdový, věrný své přirozenosti se nemýlí, neomylně sahá po tom pravém; v tom je jeho svrchované bohatství (3). — Sejmout si pokrývku hlavy (6), to je gesto uvolnění, to je i symbol okamžitého vymanění se z pout společenských, sociálních i politických. Tímto gestem jako by člověk zůstával s básní sám. — Stejně tak jako se básník vnějším gestem uvolnění (odhozením šátku) cítí osvobozený od všech závazků, tak také je svobodný vnitřně, uznává-li jen jeden čas, čas dne a noci, archetypální směnu světla a tmy, yin-yan-govou střídu (7–8). — Tak je ztotožněna oproštěnost, přirozenost vnitřní s tou poslední oproštěností vnější: den a noc se střídají, tak jako člověk dýchá. Co je koneckonců báseň, ne-li metamorfóza dechu v jeho prazákladním rytmu. „Vdechujeme a vydechujeme svět, se světem, v aktu, který je dechovým cvičením, rytmem, obrazem a smyslem v nedílné jednotě. Dýchání je básnický akt…“ (Octavio Paz, _Luk_ _a_ _lyra_).

</section>
