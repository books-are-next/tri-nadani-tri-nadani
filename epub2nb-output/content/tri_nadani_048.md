---
title: ''
contentType: prose
---

<section>

Podle komentátorů výraz _shen_ _zhi_ _ling_ znamená nejdoslovněji „magickou sílu ducha“, „duchovní sílu“. Je to ta lidská jedinečná schopnost imaginace, bez magie (1), bez jakéhokoli kosmického demiurga, božského Stvořitele (2). Lidský duch, duch básnický, je sám sebou, svobodný, volný „bílý oblak větrem hnaný“ (3–4). — Tato básnická schopnost přesahů je křehké nadání, vyžadující pozornost, lekající se násilí, ohrožované střetem s vulgárností (8). — Synestetický obraz smaragdově zeleného mechu odrážejícího pablesky slunečních paprsků do rozptýlené vůně je spojen s kultem mechových zahrad, jež lze dodnes vidět v meditativních zahradách zenových klášterů (9). — Závěrečná pointa je spjata s představou taoistických filosofů, Laozi a Zhuanga, v níž transcendence je symbolicky rozšířena na různé fenomény světa a lidského projevování se v něm: „Hledíce na ně, nevidíte je; jeho jméno je Nevýraznost. Naslouchajíce mu, neslyšíte je; jeho jméno je Nezřetelnost…“ (Laozi XIV). Nejmocnější hlas jako by ani nebyl slyšet. Je to zvnitřněný hlas. Je to transcendence dovnitř, nikoli ven obrácená.

</section>
