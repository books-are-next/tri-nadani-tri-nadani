<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>tri_nadani-14</title>
		<link href="../Styles/tri_nadani_idstyles.css" rel="stylesheet" type="text/css"/>
	</head>
	<body id="tri_nadani" xml:lang="cs-CZ" xmlns:xml="http://www.w3.org/XML/1998/namespace">
<div>
			<p class="Normal para-style-override-3"><span></span></p>
			<p class="MLP--iktanc-dopis">Báseň o&nbsp;tom nevyřčeném, či spíše nedopovězeném, patří k&nbsp;nejvýznamnějším, k&nbsp;nejoriginálnějším číslům sbírky. Je o&nbsp;poetickém principu, který se stal v&nbsp;čínské literatuře ale i&nbsp;v&nbsp;umění vůbec klíčovým. A&nbsp;prosadil se i&nbsp;mimo Čínu. Zůstává v&nbsp;poetice východních básníků a&nbsp;umělců dodnes. Sikong Tu zde jako první razí ono titulní sousloví jako estetickou kategorii, poetický princip, rétorickou figuru. To sousloví je fyziologickou metaforou: v&nbsp;originálu <span class="MLP-znak-kurziva-11b">hanxu</span> znamená doslova „podržet sousto mezi rty“; do běžné řeči přešlo toto sousloví ve významu skrytého smyslu, nápovědi, implicitního významu, náznaku. V&nbsp;duchu tohoto principu měla být poezie, možná nejen poezie, sugestivní (1–2) a&nbsp;nonsubjektivní (3–4), nikoli vypovídající, ale ukazující, báseň ne jako výpověď, ale nápověd. Pro básníka v&nbsp;tom byl příkaz maximální výrazové zdrženlivosti, to za prvé, ale i&nbsp;návod k&nbsp;takovému básnickému pojmenování, v&nbsp;němž slova ne že něco jiného znamenají (metafora), ale něco jiného jsou (metonymie); tak „deset tisíc věcí v&nbsp;jednom nabrání“ (synekdocha).</p>
		</div>
</body>
</html>